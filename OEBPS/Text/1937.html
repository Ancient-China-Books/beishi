<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">北史-卷十五·列傳第三</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
列傳第三
</h1><hr/></div>
<div class="section" id="title-1"><h2>
<strong>魏諸宗室</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
上谷公紇羅，神元皇帝之曾孫也。初從道武皇帝自獨孤如賀蘭部，與弟建勸賀蘭訥推道武爲主。及道武即帝位，以援立功，與建同日賜爵爲公。卒。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
子題，賜爵襄城公，後進爵爲王。擊慕容驎於義臺，中流矢薨。帝以太醫令陰光爲視療不盡術，伏法。子悉襲，降爵爲襄城公。<span class="jiaozhusup">諸本「城」作「陽」，魏書卷一四（補）神元平文諸帝子孫傳及通志卷八四上後魏宗室傳作「城」。按悉襲爵是襄城王，卒贈亦是襄城王，其間降爵自應是襄城公。今據改。</span>卒，贈襄城王。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
神元後又有建德公嬰文、真定侯陸，並仕太武，特獲封爵。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
武陵侯因、長樂王壽樂，並章帝之後也。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
因從道武平中原，以功封曲逆侯。太武時，改爵武陵。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
壽樂位選部尚書、南安王，改封長樂王。文成即位，壽樂有援立功，拜太宰、大都督中外諸軍、錄尚書事。矜功，與尚書令長孫渴侯爭權，並伏法。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
望都公頹，昭帝之後也。隨道武平中原，賜爵望都侯。太武以頹美儀容，進止可觀，使迎左昭儀於蠕蠕，進爵爲公。卒。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
曲陽侯素延、順陽公郁、宜都王目辰，並桓帝之後也。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
素延以小統從道武征討諸部，初定并州，爲刺史。道武之驚於柏肆也，并州守將封竇真爲逆，素延斬之。時道武意欲撫悅新附，悔參合之誅，而素延殺戮過多，坐免官。中山平，拜幽州刺史，豪奢放逸，左遷上谷太守。後賜爵曲陽侯。時道武留心黃、老，欲以純風化俗，雖乘輿服御，皆去雕飾。素延奢侈過度，帝深銜之，積其過，因徵，坐賜死。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
郁少忠正亢直，文成時，位殿中尚書，賜爵順陽公。文成崩，乙渾專權，郁從順德門入，欲誅渾。渾窘怖，遂奉獻文臨朝。後復謀殺渾，爲渾所誅。獻文錄郁忠正，追贈順陽王，諡曰簡。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
目辰，文成即位，歷侍中、尚書左僕射，封南平公。乙渾謀亂，目辰、順陽公謀殺之。事發，目辰逃免。獻文傳位，有定策勳。孝文即位，進爵宜都王，除雍州刺史，鎮長安。有罪，伏法，爵除。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
六修，穆帝長子也。少兇悖。穆帝五年，遣六修與輔相衛雄、范班及姬澹等救劉琨，帝躬統大兵爲後繼。劉粲懼，突圍而走，殺傷甚眾。帝因大獵壽陽山，陳閱皮肉，山爲變赤。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
穆帝少子比延有寵，欲以爲後，六修出居新平城，而黜其母。六修有驊騮駿馬，日行五百里，穆帝欲取以給比延。後六修來朝，穆帝又命拜比延，六修不從。穆帝乃坐比延於己所乘步輦，使人導從出遊。六修望見，以爲穆帝，謁伏路左，及至，乃是比延，慚怒而去。穆帝怒，伐之，帝軍不利，六修殺比延。帝改服微行人間，有賤婦人識帝，遂暴崩。桓帝子普根先守于外，聞難來赴，滅之。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
吉陽男比干、江夏公呂，並道武族弟也。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
比干以司衛監討白澗丁零有功，賜爵吉陽男。後爲南道都將，戰沒。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
呂以軍功封江夏公，位外都大官，大見尊重。卒，贈江夏王，陪葬金陵。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
高涼王孤，平文皇帝之第四子也。多才藝，有志略。烈帝之前元年，國有內難，昭成如襄國。後烈帝臨崩，顧命迎立昭成。及崩，群臣咸以新有大故，昭成來未可果，宜立長君。次弟屈剛猛多變，不如孤之寬和柔順。於是大人梁蓋等殺屈，共推孤。不肯，乃自詣鄴奉迎，請身留爲質，石季龍義而從之。昭成即王位，乃分國半部以與之。薨。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
子斤，失職懷怒，構寔君爲逆，死於長安。道武時，以孤勳高，追封高涼王，諡曰神武。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
斤子真樂，<span class="jiaozhusup">按本書卷一道武紀、魏書卷二太祖紀天興二年，本書卷一明元紀、魏書卷三太宗紀永興元年，「真樂」並作「樂真」。下文「高祖真樂」，魏書卷一四也作「樂真」。疑「樂真」是。</span>頻有戰功，後襲祖封。明元初，改封平陽王。薨。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
子禮，襲本爵高涼王。薨，諡懿王。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
子那，襲爵，拜中都大官，驍猛善攻戰。正平初，坐事伏法。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
獻文即位，追那功，命子紇紹封。薨。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
子大曹，性愿直。孝文時，諸王非道武子孫者，例降爵爲公。以大曹先世讓國功重，高祖真樂勳著前朝，改封太原郡公。卒，無子，國除。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
宣武又以大曹從兄子洪威紹。恭謙好學，爲潁川太守，有政績。孝靜初，在潁川聚眾應西魏，齊神武遣將討平之。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
禮弟陵，太武賜爵襄邑男，進爵爲子。卒。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
子瑰，位柔玄鎮司馬。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
瑰子鷙，字孔雀，孝文末，以軍功賜爵晉陽男。武泰元年，尒朱榮至河陰，殺戮朝士，時鷙與榮共登高塚，俯而觀之。自此後，與榮合。永安初，封華山王。莊帝既殺尒朱榮，從子兆爲亂。帝欲率諸軍親討，而鷙與兆陰通，乃勸帝曰：「黃河萬仞，寧可卒度？」帝遂自安。及兆入殿，鷙又約止衛兵。帝見逼，京邑破，皆由鷙之謀。孝靜初，入爲大司馬，加侍中。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
鷙容貌魁壯，腰帶十圍，有武藝。木訥少言，性方厚，每息直省闥，雖暑月不解衣冠。曾於侍中高岳之席，咸陽王坦恃力使酒，眾皆下之。坦謂鷙曰：「孔雀老武官，何因得王？」鷙答曰：「斬反人元禧首，是以得之。」<span class="jiaozhusup">諸本「禧」訛「憘」，據魏書、通志改。錢氏考異云：「按鷙封王在孝莊時，距咸陽王禧之誅已二十八九年矣。本傳及禧傳俱不載斬禧事，恐未可信。」</span>眾皆失色，鷙怡然如故。興和三年，薨，贈假黃鉞、尚書令、司徒公。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
子大器，襲爵。後與元瑾謀害齊文襄，見害。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
孤孫度，道武初，賜爵松滋侯，位比部尚書。卒。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
子乙斤，襲爵襄陽侯。獻文崇舊齒，拜外都大官，甚優重。卒。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
子平，字楚國，襲世爵松滋侯，以軍功賜艾陵男。卒。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
子萇，孝文時，襲爵松滋侯，例降侯，賜艾陵伯。萇性剛毅，雖有吉慶事，未嘗開口而笑。孝文遷都，萇以代尹留鎮，除懷朔鎮都大將。因別，賜萇酒，雖拜飲而顏色不泰。帝曰：「聞公一生不笑，今方隔山，當爲朕笑。」竟不能得。帝曰：「五行之氣，偏有所不入，六合之間，亦何事不有！」左右見者，無不把腕大笑。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
宣武時，爲北中郎將，帶河內太守。萇以河橋船緪路狹，不便行旅，又秋水汎漲，年常破壞，乃爲船路，遂廣募空車從京出者，<span class="jiaozhusup">各本脫「募」字，南本及魏書註「疑」字。今據冊府卷六七八補。</span>率令輸石一雙，累以爲岸。橋闊，來往便利。近橋諸郡，無復勞擾，公私賴之。歷位度支尚書、侍中、雍州刺史。卒，諡曰成。萇中年以後，官位微達，乃自尊倨，閨門無禮，昆季不穆，性又貪虐，論者鄙之。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
萇子子華，字伏榮，襲爵。孝莊初，除齊州刺史。先是，州境數經反逆，邢杲之亂，人不自保，而子華撫集豪右，委之管籥，眾皆感悅，境內帖然。而性甚褊急，當其急也，口不擇言，手自捶擊。長史鄭子湛，子華親友也。見侮罵，遂即去之。子華雖自悔厲，終不能改。在官不爲矯潔之行，凡有餽贈者，辭多受少，故人不厭其取。鞫獄訊囚，務加仁恕，齊人樹碑頌德。後除濟州刺史。尒朱兆之入洛也，齊州城人趙洛周逐刺史，丹楊王蕭贊表濟南太守房士達攝行州事。洛周子元顯先隨子華在濟州，邀路改表，請子華復爲齊州刺史。子華母房氏曾就親人飲食，夜還，大吐，人以爲中毒，母甚憂懼。子華遂掬吐盡噉之，其母乃安。尋以母憂還都。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
孝靜初，除南兗州刺史。弟子思通使關西，朝廷使右衛將軍郭瓊收之。子思謂瓊僕曰：「速可見殺，何爲久執國士？」子華謂子思曰：「由汝粗疏，令我如此！」頭叩床，涕泣不自勝。子思以手捋鬚，顧謂子華曰：「君惡體氣。」尋與子思俱賜死於門下外省。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
子思字眾念，性剛暴，恒以忠烈自許。元天穆當朝權，以親從薦爲御史中尉。先是，兼尚書僕射元順奏，以尚書百揆之本，至於公事，不應爲送御史。至子思，奏曰：
</p>
<p class="margin2" id="p37"><a class="gg-link" href="#p37" onclick="return changeColor(this);"></a>
案御史令文：「中尉督司百僚，書侍御史糾察禁內。」又云：「中尉出行，車輻前驅，除道一里，王公百辟避路。」時經四帝，前後中尉二十許人，奉以周旋，未曾暫廢，府寺臺省並從此令。唯肅宗之世爲臨洮舉哀，故兼尚書左僕射臣順不肯與名，又不送簿。故中尉臣酈道元舉而奏之，而順復啟云：「尚書百揆之本，令僕納言之貴，不宜下隸中尉，送名御史。」尋亦蒙敕，聽如其奏。從此迄今，使無準一。臣初上臺，具見其事，意欲申請決議，但以權兼斯，未宜便爾。<span class="jiaozhusup">魏書、通志無「斯」字。按疑「斯」下脫「職」字。</span>日復一日，遂歷炎涼。
</p>
<p class="margin2" id="p38"><a class="gg-link" href="#p38" onclick="return changeColor(this);"></a>
去月朔旦，臺移尚書，索應朝名帳，而省稽留不送。尋復移催并主吏，<span class="jiaozhusup">通志無「并」字，此疑衍。</span>忽爲尚書郎中裴獻伯後注云：「案舊事，御史中尉逢臺郎於複道，中尉下車執板，郎中車上舉手禮之。以此而言，明非敵體。」臣既見此，深爲怪愕，旅省二三，未解所以。正謂都省別被新式，改易高祖舊命，即遣移問，事何所依。又獲尚書郎中王元旭報：<span class="jiaozhusup">諸本「郎中」倒作「中郎」，據魏書及下文「尚書郎中臣裴獻伯、王元旭」語乙。</span>「出蔡氏漢官，似非穿鑿。」始知裴、王亦規壞典謨，兩人心欲自矯。
</p>
<p class="margin2" id="p39"><a class="gg-link" href="#p39" onclick="return changeColor(this);"></a>
臣案漢書宣秉傳云，詔徵秉爲御史中丞，與司隸校尉、尚書令俱會殿廷，並專席而坐，京師號之爲三獨坐。又尋魏書崔琰傳、晉文陽<span class="jiaozhusup">錢氏考異云：「按三國志崔琰、傅嘏二傳並不云爲御史中丞。『晉文陽』或疑晉陽秋之訛。然嘏魏人，非晉人也。」按此有疑問。今不標。</span>傅嘏傳，皆云既爲中丞，百僚震悚。以此而言，則中丞不揖省郎，蓋已久矣，憲臺不屬都坐，亦非今日。又尋職令云：「朝會失時，即加彈糾。」則百官簿帳應送上臺，灼然明矣。又皇太子以下違犯憲制，皆得糾察，則令僕朝名宜付御史，又亦彰矣。不付名至，否臧何驗？臣順專執，未爲平通，先朝曲遂，豈是正法！謹案尚書郎中臣裴獻伯、王元旭等望班士流，早參清宦，輕弄短札，斐然若斯，苟執異端，忽焉至此。此而不綱，將隳朝令。請以見事免獻伯等所居官，付法科處。尚書納言之本，令僕百揆之要，同彼浮虛，助茲乖失，宜明首從，節級其罪。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
詔曰：「國異政，不可據之古事。付司檢高祖舊格，推處得失以聞。」尋從子思奏，仍爲元天穆所忿，遂停。元顥之敗，封安定縣子。孝靜時，位侍中而死。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
萇弟珍，字金雀，<span class="jiaozhusup">諸本「雀」訛作「省」，據墓誌集釋元珍墓誌圖版四四改。珍族兄鷙字孔雀，可爲旁證。</span>襲爵艾陵男。宣武時，曲事高肇，遂爲帝寵昵。彭城王勰之死，珍率壯士害之。後卒於尚書左僕射。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
平弟長生，位游擊將軍，卒。孝莊時，以子天穆貴盛，贈司空。
</p>
<p class="em2" id="p43"><a class="gg-link" href="#p43" onclick="return changeColor(this);"></a>
天穆性和厚，美形貌，射有能名。六鎮之亂，尚書令李崇、廣陽王深北討，天穆以太尉使勞諸軍，<span class="jiaozhusup">魏書作「天穆奉使慰勞諸軍」。張森楷云：「天穆是時未嘗爲太尉，魏書是。」按墓誌集釋元天穆墓誌圖版四六言天穆曾爲太尉掾，疑此「太尉」下脫「掾」字。</span>路出秀容，見尒朱榮，深相結託，約爲兄弟。未幾，改授別將，赴秀容，爲榮腹心，除并州刺史。及榮赴洛，天穆參其始謀。莊帝踐阼，除太尉，封上黨王，徵赴京師。後增封，通前三萬戶。尋監國史，錄尚書事，開府，世襲并州刺史。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
初，杜洛周、鮮于修禮爲寇，瀛、冀諸州人多避亂南向。幽州前平北府主簿河間邢杲<span class="jiaozhusup">諸本「平北」誤倒，據本書卷三、魏書卷一０孝莊紀永安元年六月條及通鑑卷一五二改。「平北府」即平北將軍府。</span>擁率部曲，屯據鄚城，以拒洛周、葛榮，垂將三載。及廣陽王深等敗後，杲南度，居青州北海界。靈太后詔流人所在皆置，命屬郡縣，選豪右爲守令以撫鎮之。時青州刺史元世雋表置新安郡，以杲爲太守，未報。會臺申休簡授郡縣，<span class="jiaozhusup">南本及魏書「休」下註「疑」。通志「休」字作「汰」，「簡」下有「所」字。按文義不明，當有訛誤。</span>以杲從子子瑤資蔭居前，乃授河間太守。杲深恥恨，於是遂反。所在流人，先爲土人陵忽，聞杲起逆，率來從之，旬朔之間，眾踰十萬。先是，河南人常笑河北人好食榆葉，故齊人號之爲「𦧟榆賊」。杲東掠光州，盡海而還，又破都督李叔仁軍。詔天穆與齊神武討，大破之。杲乃請降，傳送京師斬之。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
時元顥乘虛陷滎陽，天穆聞莊帝北巡，自畢公壘北度，會車駕於河內。尒朱榮以天時炎熱，欲還師，天穆苦執不可，榮乃從之。莊帝還宮，加太宰、羽葆鼓吹，增邑通前七萬戶。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
天穆以疏屬，本無德望，憑藉尒朱，爵位隆極當時，熏灼朝野，王公已下每旦盈門，受納財貨，珍寶充積。而寬柔容物，不甚見忌於時。莊帝以其榮黨，外示優寵，詔天穆乘車馬出入大司馬門。天穆與榮相倚，榮常以兄禮事之。世隆等雖榮子姪，位遇已重，天穆曾言其失，榮即加杖，其相親任如此。莊帝內畏惡之，與榮同時見殺。節閔初，贈丞相、柱國大將軍、雍州刺史、假黃鉞，諡曰武昭。
</p>
<p class="em2" id="p47"><a class="gg-link" href="#p47" onclick="return changeColor(this);"></a>
子儼襲，美才貌，位都官尚書。及齊受禪，聞敕召，假病，遂怖而卒。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
西河公敦，平文帝之曾孫也。道武初，從征，名冠諸將。後從征中山，所向無前。明元時，拜中都大官。太武時，進爵西河公，寵遇彌篤。卒，子撥襲。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
司徒石，平文帝之玄孫也。有膽略。從太武南討，至瓜步山。位尚書令、雍州刺史，歷北部侍郎、華州刺史。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
武衛將軍謂，烈帝之第四子也。寬雅有將略，常從道武征討，有功，除武衛將軍。
</p>
<p class="em2" id="p51"><a class="gg-link" href="#p51" onclick="return changeColor(this);"></a>
子烏真，膂力絕人，隨道武征伐，屢有戰功，官至鉅鹿太守。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
子興都，聰敏剛毅。文成時，爲河間太守，賜爵樂城子。爲政嚴猛，百姓憚之。獻文初，以子丕貴重，進爵樂城侯。謝老歸家，帝益禮之，賜几杖服物，致膳於第。其妻婁氏，爲東陽王太妃。卒，追贈定州刺史、河間公，諡曰宣。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
子提，襲父侯爵。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
提弟丕，太武時從駕臨江，賜爵興平子。獻文即位，累遷侍中、丞相。乙渾謀反，丕以奏聞，詔收渾誅之。遷尚書令，改封東陽公。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
孝文時，封東陽王，拜侍中、司徒公。丕子超生，車駕親幸其第。以執心不二，詔賜丕入八議，傳示子孫，犯至百，聽責數恕之。<span class="jiaozhusup">諸本「聽」下衍「斬戮」二字，文不可通，據魏書刪。</span>放其同籍丁口雜使役調，永受復除。<span class="jiaozhusup">諸本「永」訛作「求」。按本書卷九二王叡傳云：「詔叡與東陽王丕同入八議，永受復除。」今據改。</span>若有姦邪人方便讒毀者，即加斬戮。尋遷太尉、錄尚書事。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
時淮南王佗、淮陽王尉元、河東王苟頹並以舊老見禮，每有大事，引入禁中，乘步挽，杖于朝，進退相隨。丕、佗、元三人皆容貌壯偉，腰帶十圍，大耳秀眉，鬚鬢斑白，百僚觀瞻，莫不祗聳。唯苟頹小爲短劣，姿望亦不逮之。孝文、文明太后重年敬舊，存問周渥。丕聲氣高朗，博記國事，饗宴之際，恒居坐端，必抗音大言，敘列既往成敗，帝后敬納焉。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
然謟事要人，驕侮輕賤，每見王叡、苻承祖，常傾身下之。時文明太后爲王叡造宅，故亦爲造甲第。第成，帝、后幸之，率百官文武饗宴焉。使尚書令王叡宣詔，賜丕金印一紐。太后親造勸戒歌辭以賜群官，丕上疏贊謝。太后令曰：「臣哉鄰哉！鄰哉臣哉！君則亡逸於上，臣則履冰於下，若能如此，太平豈難致乎！」及丕妻段氏卒，諡曰恭妃，又特賜丕金券。後例降王爵，封平陽郡公。求致仕，詔不許。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
及車駕南伐，丕與廣陵王羽留守京師，並加使持節。詔丕、羽曰：「留守非賢莫可。太尉年尊德重，位總阿衡。羽，朕之懿弟，溫柔明斷。故使二人留守京邑，授以二節，賞罰在手。其祗允成憲，以稱朕心。」丕對曰：「謹以死奉詔。」羽對曰：「太尉宜專節度，臣但可副貳而已。」帝曰：「老者之智，少者之決，汝何得辭也？」
</p>
<p class="em2" id="p59"><a class="gg-link" href="#p59" onclick="return changeColor(this);"></a>
及帝還代，丕請作歌，詔許之。歌訖，帝曰：「公傾朕還車，故親歌述志。今經構已有次第，故暫還舊京，願後時亦同茲適。」乃詔丕等以移都之事，使各陳志。燕州刺史穆羆進曰：「今四方未平，謂可不移。臣聞黃帝都涿鹿，古昔聖王不必悉居中原。」帝曰：「黃帝以天下未定，故居于涿鹿。既定，亦遷于河南。」廣陵王羽曰：「臣思奉神規，光崇丕業，請決之卜筮。」帝曰：「昔軒轅請卜兆，龜焦，乃問天老，謂爲善，遂從其言，終致昌吉。然則至人之量未然，審於龜矣。」帝又詔群臣曰：「昔平文皇帝棄背，昭成營居盛樂。道武神武應天，遷居平城。朕幸屬勝殘之運，故移宅中原。北人比及十年，使其徐移。朕自多積倉儲，不令窘乏。」前懷州刺史青龍、前秦州刺史呂受恩等仍守愚固，帝皆撫而答之，辭屈，退。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
帝又將北巡，丕遷太傅、錄尚書事，頻表固讓，詔斷表啟，就家拜授。及車駕發代，丕留守，<span class="jiaozhusup">諸本脫「及車駕發代」五字，據魏書補。</span>詔在代之事，一委太傅，賜上所乘車馬，往來府省。
</p>
<p class="em2" id="p61"><a class="gg-link" href="#p61" onclick="return changeColor(this);"></a>
丕雅愛本風，不達新式，至於變俗遷洛，改官制服，禁絕舊言，皆所不願。帝亦不逼之，但誘示大理，令其不生同異。至於衣冕已行，朱服列位，而丕猶常服，列在坐隅。晚乃稍加弁帶，而不能修飾容儀。帝以丕年衰體重，亦不強責。及罷降非道武子孫及異姓王者，雖駁於公爵，而利享封邑，亦不快。
</p>
<p class="em2" id="p62"><a class="gg-link" href="#p62" onclick="return changeColor(this);"></a>
帝南征，丕表乞少留，思更圖後舉。會司徒馮誕薨，詔六軍反旆，丕又以熙薨于代都，表求鑾駕親臨。詔曰：「今洛邑肇構，跂望成勞。開闢暨今，豈有以天子之重遠赴舅國之喪？朕縱欲爲孝，其如大孝何！縱欲爲義，其如大義何！天下至重，君臣道懸，豈宜苟相誘引，陷君不德。令僕已下，可付法官貶之。」又詔以丕爲都督、領并州刺史。後詔以平陽畿甸，改封新興公。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
初，李沖文德望所屬，既當時貴要，有杖情，遂與子超娶沖兄女，<span class="jiaozhusup">北、殿二本無「文」字，宋本及魏書作「又」。按疑「文」是指文明太后，下有脫文。李沖爲文明太后所寵，見本書卷一００敘傳。又李慈銘云：「『有』上當脫一『丕』字。」按疑「有」是「丕」之誤。</span>即伯尚妹也。丕前妻子隆，同產數人，皆與別居；後得宮人，所生同宅共產。父子情因此偏。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
丕父子大意不樂遷洛。帝之發平城，太子恂留於舊京。及將還洛，隆與穆泰等密謀留恂，因舉兵據陘北。<span class="jiaozhusup">諸本「陘」訛作「涇」，據魏書改。陘北即句注陘之北。</span>丕時以老居并州，雖不預始計，而隆、超咸以告丕。丕外慮不成，口乃致難，心頗然之。及帝幸平城，推穆泰等首謀，隆兄弟並是黨。丕亦隨駕至平城，每於測問，令丕坐觀。與元業等兄弟並以謀逆，有司奏處孥戮。詔以丕應連坐，但以先許不死之詔，躬非染逆之身，聽免死，仍爲太原百姓，其後妻二子聽隨。隆、超母弟及餘庶兄弟皆徙敦煌。丕時年垂八十，猶自平城力載隨駕至洛，留洛陽。帝每遣左右慰勉之，乃還晉陽。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
孝文崩，丕自并來赴，宣武引見之，以丕舊老，禮有加焉。尋敕留洛陽。後宴于華林都亭，特令二子扶侍坐起。丕仕歷六世，垂七十年，位極公輔，而還爲庶人，然猶心戀京邑，不能自絕人事。詔以丕爲三老。景明四年，薨，年八十二。詔贈左光祿大夫、冀州刺史，諡曰平。
</p>
<p class="em2" id="p66"><a class="gg-link" href="#p66" onclick="return changeColor(this);"></a>
長子隆，先以反誅。隆弟乙升、超，亦同誅。超弟雋、邕，並以軍功，雋封新安縣男，邕封涇縣男。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
淮陵侯大頭，烈帝之曾孫也。善騎射，擢爲內三郎。文成初，封淮陵。性謹密，帝甚重之，位寧北將軍。卒，贈高平公，諡曰烈。
</p>
<p class="em2" id="p68"><a class="gg-link" href="#p68" onclick="return changeColor(this);"></a>
河間公齊，烈帝之玄孫也。少雄傑魁岸。太武征赫連昌，太武馬蹶，賊逼帝，齊以身蔽捍，決死力戰，賊乃退，帝得上馬。是日微齊，帝幾至危殆。帝以微服入其城，齊固諫不許，乃與數人從帝入。城內既覺，諸門悉閉，帝及齊等因入其宮中，得婦人裙，繫之槊上，帝乘而上，因此得拔，於齊有力焉。賜爵浮陽侯。從征和龍，以功拜尚書，進爵爲公。後與新興王俊討禿髮保周，坐事免官爵。
</p>
<p class="em2" id="p69"><a class="gg-link" href="#p69" onclick="return changeColor(this);"></a>
宋將裴方明陷仇池，太武復授齊前將軍，與建興公古弼討之，遂剋仇池，威振羌、氐。復賜爵河間公，與武都王楊保宗對鎮駱谷。時保宗弟文德說保宗閉險自固，<span class="jiaozhusup">諸本「說」下脫「保宗」二字，據魏書及通志補。</span>有期矣，秦州主簿邊因知之，密告齊。齊晨詣保宗，<span class="jiaozhusup">諸本脫「齊」字，據魏書、通志補。</span>呼曰：「古弼至，欲宣詔。」保宗出，齊叱左右扶保宗上馬，馳驛送臺。諸氐遂推文德爲主，求援於宋。宋遣將房亮之、苻昭、啖龍等率眾助文德。齊擊斬殺龍，禽亮之，氐遂平。以功拜內都大官。卒，諡敬王。
</p>
<p class="em2" id="p70"><a class="gg-link" href="#p70" onclick="return changeColor(this);"></a>
長子陵襲爵。陵性抗直，天安初，爲乙渾所害。
</p>
<p class="em2" id="p71"><a class="gg-link" href="#p71" onclick="return changeColor(this);"></a>
陵弟蘭，以忠謹見寵。孝文初，賜爵建陽子，卒於武川鎮將。
</p>
<p class="em2" id="p72"><a class="gg-link" href="#p72" onclick="return changeColor(this);"></a>
子志，字猛略，少清辯強幹，歷覽書傳，頗有文才。爲洛陽令，不避強禦，與御史中尉李彪爭路，俱入見，面陳得失。彪言：「御史中尉辟承華車蓋，<span class="jiaozhusup">各本無「車」字，南本從魏書補。按「承華」太子宮名，「車蓋」指儀仗。有「車」字是，今從南本。</span>駐論道劍鼓，安有洛陽令與臣抗衡？」志言：「神鄉縣主。普天之下，誰不編戶？豈有俯同眾官，趨避中尉？」孝文曰：「洛陽，我之豐、沛，自應分路揚鑣。自今以後，可分路而行。」及出，與彪折尺量道，各取其半。帝謂邢巒曰：「此兒竟可，所謂王孫公子，不鏤自彫。」巒曰：「露竹霜條，故多勁節，非鸞則鳳，其在本枝也。」
</p>
<p class="em2" id="p73"><a class="gg-link" href="#p73" onclick="return changeColor(this);"></a>
員外郎馮俊，昭儀之弟，恃勢恣撾所部里正，志令主吏收繫，處刑除官。由此忤旨，左遷太尉主簿。俄爲從事中郎。車駕南征，帝微服觀戰所，有箭欲犯帝，志以身鄣之，帝便得免。矢中志目，因此一目喪明。以志行恒州事。
</p>
<p class="em2" id="p74"><a class="gg-link" href="#p74" onclick="return changeColor(this);"></a>
宣武時，除荊州刺史。還朝，御史中尉王顯奏志於在州日抑買良人爲婢，兼乘請供朝，會赦免。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
明帝初，兼廷尉卿。後除揚州刺史，賜爵建忠伯。志在州，威名雖減李崇，亦爲荊楚所憚。尋爲雍州刺史。晚年耽好聲伎，在揚州日，侍側將百人，器服珍麗，冠於一時。及在雍州，逾尚華侈，聚歛無極，聲名遂損。
</p>
<p class="em2" id="p76"><a class="gg-link" href="#p76" onclick="return changeColor(this);"></a>
及莫折念生反，詔志爲西征都督討之。念生遣其弟天生屯隴口，<span class="jiaozhusup">諸本「隴」作「龍」，通志作「隴」。按通鑑卷一五０作「隴」。胡注云：「隴口，隴坻之口也。」今據改。</span>與志相持，爲賊所乘，遂棄大眾奔還岐州。賊遂攻城，州刺史裴芬之疑城人與賊潛通，將盡出之，志不聽。城人果開門引賊，鎖志及芬之送念生，見害。節閔初，贈尚書僕射、太保。
</p>
<p class="em2" id="p77"><a class="gg-link" href="#p77" onclick="return changeColor(this);"></a>
扶風公處真，烈帝之後也。少以壯烈聞，位殿中尚書，賜爵扶風公，委以大政，甚見尊禮。吐京胡曹僕渾等叛，招引朔方胡爲援，處真與高涼王那等討滅之。性貪婪，在軍烈暴，坐事伏法。
</p>
<p class="em2" id="p78"><a class="gg-link" href="#p78" onclick="return changeColor(this);"></a>
文安公泥，魏之疏族也。性忠直，有智畫。道武厚遇之，賜爵文安公，拜安東將軍。卒。
</p>
<p class="em2" id="p79"><a class="gg-link" href="#p79" onclick="return changeColor(this);"></a>
子屈襲爵。明元時，居門下，出納詔命。性明敏，善奏事，每合上旨。賜爵元城侯，加功勞將軍，與南平公長孫嵩、白馬侯崔宏<span class="jiaozhusup">諸本「宏」作「密」，魏書作「玄伯」，通志作「宏」。按崔宏字玄伯，封白馬侯，見本書卷二一崔宏傳，今據改。</span>等並決獄訟。明元東巡，命屈行右丞相，山陽侯奚斤行左丞相，命掌軍國，甚有聲譽。
</p>
<p class="em2" id="p80"><a class="gg-link" href="#p80" onclick="return changeColor(this);"></a>
後吐京胡與離石胡出以兵等叛，<span class="jiaozhusup">按魏書卷二八劉潔傳，「出以兵」作「出以眷」。疑此作「兵」誤。</span>置立將校，外引赫連屈丐。屈督會稽公劉潔、<span class="jiaozhusup">諸本脫「公」字，據魏書及本書卷二五劉潔傳補。</span>永安侯魏勤捍之。勤沒於陣，潔墜馬，胡執送屈丐，唯屈眾猶存。明元以屈沒失二將，欲斬之。時并州刺史元六頭荒淫怠事，乃赦屈，令攝州事。屈嗜酒，頗廢政事。帝積其前後失，檻車徵還，斬於市。
</p>
<p class="em2" id="p81"><a class="gg-link" href="#p81" onclick="return changeColor(this);"></a>
子磨渾，少爲明元所知。元紹之逆也，明元潛隱於外，磨渾與叔孫俊詐云明元所在，<span class="jiaozhusup">各本脫「俊」字，南本據魏書補，今從之。事見本書卷二０叔孫建傳。</span>紹使帳下二人隨磨渾往，規爲逆。磨渾既得出，便縛帳下，詣明元斬之。帝得磨渾，大喜，因爲羽翼。以勳，賜爵長沙公，拜尚書，出爲定州刺史。卒。
</p>
<p class="em2" id="p82"><a class="gg-link" href="#p82" onclick="return changeColor(this);"></a>
昭成皇帝九子：庶長曰寔君，次曰獻明帝，<span class="jiaozhusup">諸本「獻明」作「明元」。錢氏考異云：「『明元』當作『獻明』。」按通志正作「獻明」。拓拔寔追諡「獻明」，見本書卷一昭成紀建國三十四年。今據改。</span>次曰秦王翰，次曰閼婆，次曰壽鳩，次曰紇根，次曰地干，次曰力真，次曰窟咄。
</p>
<p class="em2" id="p83"><a class="gg-link" href="#p83" onclick="return changeColor(this);"></a>
寔君性愚，多不仁。昭成季年，苻堅遣其行唐公苻洛等來寇南境，昭成遣劉庫仁逆戰於石子嶺。昭成時不勝，<span class="jiaozhusup">魏書卷一五（補）昭成子孫傳及通志「勝」作「豫」。按本書卷一昭成紀，魏書卷一序紀都作「豫」。此作「勝」，疑誤。</span>不能親勒眾軍，乃率諸部避難陰山，度漠北。高車四面寇抄，復度漠南。苻洛軍退，乃還雲中。
</p>
<p class="em2" id="p84"><a class="gg-link" href="#p84" onclick="return changeColor(this);"></a>
初，昭成以弟孤讓國，乃以半部授孤。孤子斤失職懷怨，欲伺隙爲亂。獻明皇帝及秦明王翰皆先終，道武年甫五歲，慕容后子閼婆等雖長，而國統未定。斤因是說寔君曰：「帝將立慕容所生，欲先殺汝，是以頃來諸子戎服，夜以兵仗遶廬舍，伺便將發。」時苻洛等軍猶在君子津，夜常警備，諸皇子挾仗彷徨廬舍，寔君以斤言爲信，乃盡殺諸皇子，昭成亦暴崩。其夜，諸皇子婦及宮人奔告洛軍。堅將李柔、張蚝勒兵內逼，部眾離散。苻堅聞之，召燕鳳問其故，以狀對。堅曰：「天下之惡一也！」乃執寔君及斤，轘之長安。
</p>
<p class="em2" id="p85"><a class="gg-link" href="#p85" onclick="return changeColor(this);"></a>
寔君孫勿期，位定州刺史，賜爵林慮侯。卒。子六狀，真定侯。
</p>
<p class="em2" id="p86"><a class="gg-link" href="#p86" onclick="return changeColor(this);"></a>
秦王翰，少有高氣。年十五，便請征伐，昭成壯之，使領騎二千。長統兵，號令嚴信，多有剋捷。建國十五年，卒。<span class="jiaozhusup">魏書作「十年」。按本書卷一三昭成皇后慕容氏傳云：「生獻明帝及秦明王」。據魏書卷一昭成紀，建國七年，始娶慕容氏。若翰死於建國十年或十五年，則年齡不過數歲，安能有儀、烈、觚三子？又秦王觚是獻明皇后少子（見本書卷一三），即道武之少弟。道武生於建國三十四年七月（見本書卷一），則觚之生必當更在其後。若翰已死於十九年前，則觚豈能是其子？此必有誤。</span>道武即位，追贈秦王，諡曰明。
</p>
<p class="em2" id="p87"><a class="gg-link" href="#p87" onclick="return changeColor(this);"></a>
子儀，長七尺五寸，容貌甚偉，美髯，有算略。少能舞劍，騎射絕人。道武幸賀蘭部，侍從出入。登國初，賜爵九原公。從破諸部，有謀戰功。
</p>
<p class="em2" id="p88"><a class="gg-link" href="#p88" onclick="return changeColor(this);"></a>
及帝將圖慕容垂，遣儀觀󷷷。垂問儀道武不自來之意。儀曰：「先人以來，世據北土，子孫相承，不失其舊。乃祖受晉正朔，<span class="jiaozhusup">「乃」疑是「及」之訛。</span>爵稱代王，東與燕世爲兄弟。儀之奉命，理謂非失。」垂壯其對，因戲曰：「吾威加四海，卿主不自見吾，云何非失？」儀曰：「燕若不修文德，欲以兵威自強，此乃本朝將帥之事，非儀所知也。」及還，報曰：「垂死乃可圖，今則未可。」帝作色問之，儀曰：「垂年已暮，其子寶弱而無威，謀不能決。慕容德自負才氣，非弱主之臣，舋將內起，是可計之。」帝以爲然。後改封平原公。
</p>
<p class="em2" id="p89"><a class="gg-link" href="#p89" onclick="return changeColor(this);"></a>
道武征衛辰，儀出別道，獲衛辰尸，傳首行宮。帝大喜，徙封東平公。命督屯田於河北，自五原至棝陽塞外，分農稼，大得人心。慕容寶之寇五原，儀躡據朔方，要其還路。及并州平，儀功多，遷尚書令。從圍中山。慕容德敗也，帝以普驎妻周氏賜儀，并其僮僕財物。尋遷都督中外諸軍事、左丞相，進封衛王。中山平，復遣儀討鄴，平之。道武將還代都，置中山行臺，詔儀守尚書令以鎮之，遠近懷附。尋徵儀以丞相入輔。又從征高車，儀別從西北破其別部。又從討姚平有功，賜以絹布綿牛馬羊等。
</p>
<p class="em2" id="p90"><a class="gg-link" href="#p90" onclick="return changeColor(this);"></a>
儀膂力過人，弓力將十石，陳留公虔矟大稱異，時人云：「衛王弓，桓王矟。」太武之初育也，道武喜，夜召儀入，曰：「卿聞夜喚，乃不怪懼乎？」儀曰：「怪則有之，懼實無也。」帝告以太武生，賜儀御馬、御帶、縑錦等。
</p>
<p class="em2" id="p91"><a class="gg-link" href="#p91" onclick="return changeColor(this);"></a>
先是，上谷侯岌、張袞、代郡許謙等有名于時，初來入軍，聞儀待士，先就儀，儀並禮之，共談當世之務。謙等三人曰：「平原公有大才，不世之略，吾等宜附其尾。」道武以儀器望，待之尤重，數幸其第，如家人禮。儀矜功恃寵，遂與宜都公穆崇伏甲謀亂。崇子逐留在伏士中，道武召之，將有所使。逐留聞召，恐發，踰牆告狀，帝祕而恕之。天賜六年，天文多變，占者云：「當有逆臣，伏尸流血。」帝惡之，頗殺公卿，欲以厭當天災。儀內不自安，單騎遁走。帝使人追執之，遂賜死，葬以百姓禮。儀十五子。
</p>
<p class="em2" id="p92"><a class="gg-link" href="#p92" onclick="return changeColor(this);"></a>
纂，五歲，道武命養於宮中，恩與諸皇子同。太武踐阼，除定州刺史，封中山公，進爵爲王，賜步挽几以優異之。纂好酒愛佞，政以賄成。太武殺其親嬖人。後悔過修謹，拜內大將軍。居官清約簡慎，更稱廉平。纂於宗屬最長，宗室有事，咸就諮焉。薨，諡曰簡。
</p>
<p class="em2" id="p93"><a class="gg-link" href="#p93" onclick="return changeColor(this);"></a>
纂弟良，性忠篤。明元追錄儀功，封南陽王以紹儀後。
</p>
<p class="em2" id="p94"><a class="gg-link" href="#p94" onclick="return changeColor(this);"></a>
良弟幹，善弓馬，以騎從明元於白登之東北，有雙鴟飛鳴於上，帝命左右射之，莫能中。鴟遊飛稍高，幹以二箭下雙鴟。帝賜之御馬、弓矢、金帶一，以旌其能，軍中於是號幹爲射鴟都將。從太武南巡，進爵新蔡公。文成即位，拜宰官尚書。<span class="jiaozhusup">各本及魏書、通志「宰」作「都」，百衲本及宋本作「宰」。按「宰官尚書」又見下文遼西公意烈傳，各本及魏書無異文。疑是魏初官名，非後來尚書省之都官尚書。今從百衲本。</span>卒，諡曰昭。
</p>
<p class="em2" id="p95"><a class="gg-link" href="#p95" onclick="return changeColor(this);"></a>
子禎，膽氣過人。太武時，爲司衛監。從征蠕蠕，忽遇賊別部，多少不敵。禎乃就山解鞍放馬，以示有伏，賊果疑而避之。孝文初，賜爵沛郡公，後拜南豫州刺史。大胡山蠻時鈔掠，前後守牧多羈縻而已。禎乃召新蔡、襄城蠻首，使之觀射。先選左右能射者二十餘人，禎自發數箭皆中，然後命左右以次而射。先出一囚犯死罪者，使參射限，命不中，禎即責而斬之。蠻魁等伏伎畏威，相視股慄。又預教左右取死囚十人，皆著蠻衣，云是鈔賊。禎乃臨坐，僞舉目瞻天，微有風動，禎謂蠻曰：「風氣少暴，似有鈔賊入境，不過十人，當在西南五十里許。」即命騎追掩，果縛送十人。禎告諸蠻曰：「爾鄉里作賊如此，合死以不？」蠻等皆叩頭曰：「合萬死。」禎即斬之。因慰喻遣還，自是境無暴掠。淮南人相率投附者三千餘家，置之城東汝水之側，名曰歸義坊。
</p>
<p class="em2" id="p96"><a class="gg-link" href="#p96" onclick="return changeColor(this);"></a>
初，豫州城豪胡丘生數與外交通，及禎爲刺史，丘生嘗有犯懷恨，圖爲不軌，詐以婚集城人，<span class="jiaozhusup">諸本「集」訛作「進」，據冊府卷八六０改。</span>告云：「刺史欲遷城中大家，送之向代。」共謀翻城。城人石道起以事密告禎，速掩丘生，并諸預謀者。禎曰：「吾不負人，人何以叛？但丘生誑誤。若即收掩，眾必大懼，吾靜以待之，不久自當悔服。」語未訖而城中三百人自縛詣州門，陳丘生譎誑之罪。而丘生單騎逃走，禎恕而不問。後徵爲都牧尚書。卒，贈侍中、儀同三司，諡簡公。有八子。
</p>
<p class="em2" id="p97"><a class="gg-link" href="#p97" onclick="return changeColor(this);"></a>
第五子瑞。初，瑞母尹氏有娠致傷，後晝寢，夢一老翁具衣冠告之曰：「吾賜汝一子，汝勿憂也。」寤而私喜，又問筮者，筮者曰：「大吉。」未幾而生瑞。禎以爲協夢，故名瑞，字天賜。位太中大夫。卒，贈太常卿。
</p>
<p class="em2" id="p98"><a class="gg-link" href="#p98" onclick="return changeColor(this);"></a>
儀弟烈，剛武有智略。元紹之逆，百僚莫敢有聲，唯烈行出外，詐附紹，募執明元，紹信之，自延秋門出。遂迎立明元。以功進爵陰平王。薨，諡曰熹。子求襲。弟道子，位下大夫。道子子洛，位羽林幢將。洛子乞，中散大夫。
</p>
<p class="em2" id="p99"><a class="gg-link" href="#p99" onclick="return changeColor(this);"></a>
乞子晏，孝靜初，累遷吏部尚書，平心不撓，時論稱之。出爲瀛州刺史，在任未幾，百姓欣賴。蔣天樂之逆，見引，詔錄送定州賜死。晏好集圖籍，家書多祕閣，諸有假借，咸不逆其意，亦以此見稱。
</p>
<p class="em2" id="p100"><a class="gg-link" href="#p100" onclick="return changeColor(this);"></a>
烈弟觚，勇烈有膽氣。少與兄儀從道武，侍衛左右。使於慕容垂，垂末年政在群下，遂止觚以求賂，道武絕之。觚率左右馳還，爲垂子寶所執，垂待之更厚。因留心學業，誦讀經書數十萬言，垂國人咸稱重之。道武之討中山，慕容普驎遂害觚以固眾心，帝聞之哀慟。及平中山，發普驎塚，斬其尸，收議害觚者傅高霸、程同等，皆夷五族，以大刃剉殺之。乃葬觚，追諡秦愍王，封子夔爲豫章王以紹觚。
</p>
<p class="em2" id="p101"><a class="gg-link" href="#p101" onclick="return changeColor(this);"></a>
常山王遵，壽鳩之子也。少而壯勇，不拘小節。道武初，有佐命勳，賜爵略陽公。慕容寶之敗也，別率騎七百，邀其歸路，<span class="jiaozhusup">按魏書卷二太祖紀登國十年九月云：「略陽公元遵七萬騎，塞其中山之路。」此「百」字當爲「万」之訛。</span>由是有參合之捷。及平中山，拜尚書左僕射，加侍中，鎮勃海之合口。<span class="jiaozhusup">諸本「鎮」作「領」。按魏書卷二太祖紀天興元年正月稱：「略陽公元遵鎮勃海之合口。」「領」字是「鎮」之訛，今據改。</span>及博陵、勃海群盜起，遵討平之，遷州牧，封常山王。遵好酒色，天賜四年，坐醉亂，失禮於太原公主，賜死，葬以百姓禮。
</p>
<p class="em2" id="p102"><a class="gg-link" href="#p102" onclick="return changeColor(this);"></a>
子素，明元從母所生，特見親寵。太武初，復襲爵。休屠郁原等叛，素討之，斬渠率，徙千餘家於涿鹿之陽，立平原郡以處之。及平統萬，以素有威懷之略，拜假節、征西大將軍以鎮之。後拜內都大官。文成即位，務崇寬政，罷諸雜調。有司奏國用不足，固請復之，唯素曰：「臣聞百姓不足，君孰與足？」帝善而從之。素，宗屬之懿，又年老，帝每引入，訪以政事，固辭疾歸第。雅性方正，居官五十載，終始若一，時論賢之。薨，諡曰康，陪葬金陵，配饗廟廷。
</p>
<p class="em2" id="p103"><a class="gg-link" href="#p103" onclick="return changeColor(this);"></a>
長子可悉陵，年十七，從太武獵，逐一猛獸，陵遂空手搏之以獻。帝曰：「汝才力絕人，當爲國立功立事，勿如此也！」即拜內行阿干。又從平涼州，沮渠茂虔令一驍將與陵相擊，<span class="jiaozhusup">錢氏考異云：「茂虔，紀傳皆作牧犍。」按「茂虔」、「牧犍」乃譯音之異，但自不統一。</span>兩槊皆折，陵抽箭射之墜馬。陵恐其救至，未及拔劍，以刀子戾其頸，使身首異處。帝壯之，即日拜都幢將，封暨陽子。卒于中軍都將。
</p>
<p class="em2" id="p104"><a class="gg-link" href="#p104" onclick="return changeColor(this);"></a>
弟陪斤襲爵，坐事國除。
</p>
<p class="em2" id="p105"><a class="gg-link" href="#p105" onclick="return changeColor(this);"></a>
陪斤子昭，小字阿倪，尚書張彝引兼殿中郎。孝文將爲齊郡王簡舉哀，<span class="jiaozhusup">諸本「簡」作「蘭」。按本書卷一九文成五王傳、卷三孝文紀太和二十三年正月條並作「簡」（魏書卷二０、卷七同）。「蘭」乃「簡」之訛，今據改。</span>而昭乃作宮懸。帝大怒，詔曰：「阿倪愚騃，誰引爲郎？」於是黜彝白衣守尚書，昭遂停廢。宣武時，昭從弟暉親寵用事，稍遷左丞。宣武崩，于忠執政，昭爲黃門郎，又曲事之。忠專權擅威，枉陷忠賢，多昭所指導也。靈太后臨朝，爲尚書、河南尹，聾而狠戾，理務峭急，所在患之。尋出爲雍州刺史，在州貪虐，大爲人害。後入爲尚書，諂事劉騰，進號征西將軍，卒，贈尚書左僕射。納貨元叉，所以贈禮優越。
</p>
<p class="em2" id="p106"><a class="gg-link" href="#p106" onclick="return changeColor(this);"></a>
子玄，字彥道，以節儉知名。孝莊時，爲洛陽令。及節閔即位，玄上表乞葬莊帝，時議善之。後除尚書左丞。孝武帝即位，以孫騰爲左僕射。騰即齊神武心膂，仗入省，玄依法舉劾，當時咸爲玄懼。孝武重其強正，封臨淄縣子。及從入關，封陳郡王，位儀同三司，加開府。薨，諡曰平。
</p>
<p class="em2" id="p107"><a class="gg-link" href="#p107" onclick="return changeColor(this);"></a>
昭弟紹，字醜倫，少聰慧。遷尚書右丞。紹斷決不避強禦。宣武詔令檢趙修獄，以修佞幸，因此遂加杖罰，令其致死。帝責紹不重聞，紹曰：「修姦佞甚於董賢，臣若不因釁除之，恐陛下復被哀帝之名。」以其言正，遂不罪焉。及出，廣平王懷拜紹，賀曰：「阿翁乃皇家之正直，雖朱雲、汲黯何以仰過！」紹曰：「但恨戮之稍晚，以爲愧耳。」卒於涼州刺史。
</p>
<p class="em2" id="p108"><a class="gg-link" href="#p108" onclick="return changeColor(this);"></a>
陪斤弟忠，字仙德，以忠謹聞。孝文時，累遷右僕射，賜爵城陽公，加侍中、鎮西將軍，有翼贊之勤，百僚咸敬之。太和四年，病篤辭退，養疾於高柳，輿駕親送都門之外，群僚侍臣執別者莫不涕泣。及卒，皆悼惜之，諡曰宣，命有司爲立碑銘。
</p>
<p class="em2" id="p109"><a class="gg-link" href="#p109" onclick="return changeColor(this);"></a>
子盛，字始興，襲爵，位謁者僕射。卒。
</p>
<p class="em2" id="p110"><a class="gg-link" href="#p110" onclick="return changeColor(this);"></a>
子懋，字伯邕，襲爵，降爲侯。從駕入關，封北平王。薨，贈尚書左僕射，諡曰貞慧。
</p>
<p class="em2" id="p111"><a class="gg-link" href="#p111" onclick="return changeColor(this);"></a>
子陟，字景升，開府儀同三司。
</p>
<p class="em2" id="p112"><a class="gg-link" href="#p112" onclick="return changeColor(this);"></a>
弟順，<span class="jiaozhusup">按「弟」上當脫「懋」字。周書卷三十八元偉傳云：曾祖忠，祖盛，父順。順爲盛之子，即當爲懋之弟。此文則似爲陟之弟，誤。</span>字敬叔，從孝武入關，封濮陽王，位侍中。及武帝崩，祕未發喪，諸人多舉廣平王爲嗣。順於別室垂涕謂周文曰：「廣平雖親，年德並茂，不宜居大寶。」周文深然之，因宣國諱，上南陽王尊號。以順爲中尉，行雍州事，又加開府儀同三司、秦州刺史。順善射。初，孝武在洛，於華林園戲射，以銀酒卮容二升許，懸於百步外，命善射者十餘人共射，中者即以賜之。順發矢即中，帝大悅，并賞金帛。順仍於箭孔處鑄一銀童，足蹈金蓮，手持剗炙，遂勒背上，序其射工。
</p>
<p class="em2" id="p113"><a class="gg-link" href="#p113" onclick="return changeColor(this);"></a>
子偉，字子猷，有清才。大統十六年，封南安郡王。及尉遲迥伐蜀，以偉爲司錄，書檄文言，皆偉所爲。六官建，拜師氏下大夫，改淮南縣公。周明帝初，拜師氏中大夫，受詔於麟趾殿刊正經籍。<span class="jiaozhusup">諸本「麟趾」作「騏驎」，周書卷三八元偉傳作「麟趾」。按本書卷九、周書卷一０周明帝紀云：「及即位，集公卿已下有文學者八十餘人，於麟趾殿刊校經史。」又見周書卷四二蕭撝傳。作「麒驎」誤，今據改。</span>建德中，累遷小司寇，爲使主，報聘於齊。是秋，武帝親戎東討，偉遂爲齊所留。齊平，偉方見釋，加授上開府。後除襄州刺史，位大將軍。偉性溫柔，好虛靜，篤學愛文。初自鄴還，庾信贈其詩曰：「梁亡垂棘反，<span class="jiaozhusup">「梁」，周書元偉傳及文苑英華卷二四七庾信贈司寇淮南公詩並作「虢」。按左傳僖公二年，晉以屈產之乘與垂棘之璧假道於虞以伐虢。虢亡，遂滅虞，二物復反。公羊、穀梁二傳亦載其事。作「梁」疑誤。</span>齊平寶鼎歸。」爲辭人所重如此。後疾卒。
</p>
<p class="em2" id="p114"><a class="gg-link" href="#p114" onclick="return changeColor(this);"></a>
盛弟壽興，少聰慧好學。宣武初，爲徐州刺史，在官貪虐，失於人心。其從兄侍中暉深害其能，因譖之於帝，詔尚書崔亮馳驛檢覈。亮發日，受暉旨，遂鞭撻三寡婦，令其自誣，稱壽興壓己爲婢。壽興終恐不免，乃令其外弟中兵參軍薛修義將車十乘，運小麥，經其禁之旁。壽興因踰牆出，修義以大木函盛壽興，其上加麥，載之而出，遂至河東，匿修義家。逢赦乃出，見帝，自陳爲暉所譖，帝亦更無所責。
</p>
<p class="em2" id="p115"><a class="gg-link" href="#p115" onclick="return changeColor(this);"></a>
初，壽興爲中庶子時，王顯在東宮，賤，因公事，壽興杖之四十。及顯有寵，爲御史中尉，奏壽興在家每有怨言，誹謗朝廷，因帝極飲，無所覺悟，遂奏其事，命帝注可，直付壽興賜死。帝書半不成字，當時見者亦知非本心，但懼暉等威，不敢申拔。及行刑日，顯自往看之。壽興命筆自作墓誌銘曰：「洛陽男子，姓元名景，<span class="jiaozhusup">按魏書卷六六、本書卷四四崔亮傳見「徐州刺史元昞」，墓誌集釋元智墓誌圖版五一，智祖名「昺」，皆指此人。北史避唐諱，前改稱其字，此處又改爲「景」。</span>有道無時，其年不永。」餘文多不載。顧謂其子曰：「我棺中可著百張紙，筆兩枚，吾欲訟顯於地下。若高祖之靈有知，百日內必取顯。如遂無知，亦何足戀！」及宣武崩，顯尋被殺。壽興之死，時論亦以爲前任中尉彈高<span class="jiazhu">闕</span>讒諷所致。靈太后臨朝，三公郎中崔鴻上疏理壽興，詔書追雪，贈豫州刺史，諡曰莊。
</p>
<p class="em2" id="p116"><a class="gg-link" href="#p116" onclick="return changeColor(this);"></a>
子最，字幹，從孝武入關，封樂平王，位侍中，兼尚書左僕射，加特進。
</p>
<p class="em2" id="p117"><a class="gg-link" href="#p117" onclick="return changeColor(this);"></a>
壽興弟益生，少亡。
</p>
<p class="em2" id="p118"><a class="gg-link" href="#p118" onclick="return changeColor(this);"></a>
子毗，字休弼。武帝之在藩邸，少親之，及即位，出必陪乘，入於臥內。及帝與齊神武有隙，時議者各有異同。或勸天子入夷，或言與齊神武決戰，或云奔梁。唯毗數人以關中帝王桑梓，慇懃叩頭請西入。策功論賞，毗與領軍斛斯椿等十三人爲首，封魏郡王。時王者邑止一千戶，唯毗邑一千五百。齊神武宣告關東云：「將天子西入，事起元毗，雖百赦不在原限。」薨，諡曰景。子綽。
</p>
<p class="em2" id="p119"><a class="gg-link" href="#p119" onclick="return changeColor(this);"></a>
忠弟德，封河間公，卒於鎮南將軍，贈曹州刺史。
</p>
<p class="em2" id="p120"><a class="gg-link" href="#p120" onclick="return changeColor(this);"></a>
德子悝，潁川太守，卒於光州刺史，諡曰恭。
</p>
<p class="em2" id="p121"><a class="gg-link" href="#p121" onclick="return changeColor(this);"></a>
子嶷，字子仲。孝武初，授兗州刺史。于時城人王奉伯等相扇謀逆，棄城出走，懸門發，斷嶷要而出。<span class="jiaozhusup">錢氏考異云：「『要』下有闕文，當是腰帶之類。」</span>詔齊州刺史尉景、本州刺史蔡雋各部在州士往討之，<span class="jiaozhusup">按魏書卷一一出帝紀太昌元年七月稱：「夏州徙民郭遷據宥州（兗州之訛）反，刺史元嶷棄城走，詔行臺侯景率齊州刺史尉景、濟州刺史蔡雋等攻討之。」北齊書卷一九蔡雋傳亦言其時蔡雋官濟州刺史。此「本州」當作「濟州」。</span>嶷返復任。封濮陽縣伯。孝靜時，轉尚書令，攝選部。嶷雖居重任，隨時而已。薨於瀛州刺史，贈司徒公，諡曰靖懿。
</p>
<p class="em2" id="p122"><a class="gg-link" href="#p122" onclick="return changeColor(this);"></a>
悝弟暉，字景襲。少沉敏，頗涉文史。宣武即位，爲給事黃門侍郎。
</p>
<p class="em2" id="p123"><a class="gg-link" href="#p123" onclick="return changeColor(this);"></a>
初，孝文遷洛，舊貴皆難移，時欲和眾情，遂許冬則居南，夏便居北。宣武頗惑左右之言，外人遂有還北之問，至乃牓賣田宅，不安其居。暉乃請間言事，具奏所聞，曰：「先皇移都，以百姓戀土，故發冬夏二居之詔，權寧物意耳。乃是當時之言，實非先皇深意。<span class="jiaozhusup">諸本脫「實非」二字，據魏書卷一五補。</span>且比來遷人，安居歲久，公私計立，無復還情。伏願陛下終高祖既定之業，勿信邪臣不然之說。」帝納之。
</p>
<p class="em2" id="p124"><a class="gg-link" href="#p124" onclick="return changeColor(this);"></a>
再遷侍中，領右衛將軍。雖無補益，深被親寵。凡在禁中要密之事，暉別奉旨，藏之於櫃，唯暉入乃開，其餘侍中、黃門莫有知者。侍中盧昶亦蒙恩眄，故時人號曰「餓彪將軍，飢鷹侍中」。遷吏部尚書。納貨用官，皆有定價，大郡二千匹，次郡一千匹，下郡五百匹，其餘官職各有差，天下號曰市曹。出爲冀州刺史。下州之日，連車載物，發信都至湯陰間，首尾相屬，道路不斷。其車少脂角，即於道上所逢之牛，生截取角，以充其用。暉檢括丁戶，聽其歸首，出調絹五萬匹。然聚斂無極，百姓患之。
</p>
<p class="em2" id="p125"><a class="gg-link" href="#p125" onclick="return changeColor(this);"></a>
明帝初，徵拜尚書左僕射，詔攝吏部選事。後詔暉與任城王澄、京兆王愉、東平王匡共決門下大事。
</p>
<p class="em2" id="p126"><a class="gg-link" href="#p126" onclick="return changeColor(this);"></a>
暉又上書論政要：
</p>
<p class="margin2" id="p127"><a class="gg-link" href="#p127" onclick="return changeColor(this);"></a>
其一曰：御史之職，務使得賢。必得其人，不拘階秩，久於其事，責其成功。
</p>
<p class="margin2" id="p128"><a class="gg-link" href="#p128" onclick="return changeColor(this);"></a>
其二曰：安人寧邊，觀時而動。頃來邊將亡遠大之略，貪萬一之功，楚、梁之好未聞，而蠶婦之怨屢結，斯乃庸人所爲，銳於姦利之所致也。平吳之計，自有良圖，不在於一城一戍也。又河北數州，國之基本，飢荒多年，戶口流散，方今境上，兵復徵發，即如此日，何易舉動？愚謂數年以來，唯宜靜邊，以息召役，安人勸農，惠此中夏。請嚴敕邊將，自今有戍賊求內附者，不聽輒遣援接，皆須表聞。違者雖有功，請以違詔書論。
</p>
<p class="margin2" id="p129"><a class="gg-link" href="#p129" onclick="return changeColor(this);"></a>
三曰：國之資儲，唯籍河北。飢饉積年，戶口逃散，生長姦詐，因生隱藏，出縮老小，妄注死失，收人租調，割入於己。人困於下，官損於上。自非更立權制，善加檢括，損耗之來，方在未已。請求其議，明宣條格。
</p>
<p class="em2" id="p130"><a class="gg-link" href="#p130" onclick="return changeColor(this);"></a>
帝納之。
</p>
<p class="em2" id="p131"><a class="gg-link" href="#p131" onclick="return changeColor(this);"></a>
暉雅好文學，招集儒士崔鴻等撰錄百家要事，以類相從，名爲科錄，凡二百七十卷，上起伏羲，迄於晉，凡十四代。暉疾篤，表上之。卒，賜東園祕器，贈使持節、都督中外諸軍事、司空公，諡曰文憲。將葬，給羽葆班劍鼓吹二十人，羽林百二十人。
</p>
<p class="em2" id="p132"><a class="gg-link" href="#p132" onclick="return changeColor(this);"></a>
子弼，字宗輔，性和厚，美容儀。以莊帝舅子婿，特封廣川縣子。天平初，累遷尚書令。弼妹爲孝武所納，<span class="jiaozhusup">按天平是東魏靜帝年號，其時孝武已入關，疑「孝武」是「神武」之訛。</span>以親情見委，禮遇特隆。歷中書監、錄尚書事，位特進、宗師。齊受禪，除左光祿大夫。天保三年，卒。十年，諸子與諸元同誅死。
</p>
<p class="em2" id="p133"><a class="gg-link" href="#p133" onclick="return changeColor(this);"></a>
弼弟子士將，有巧思。至齊武成時，位將作大匠。
</p>
<p class="em2" id="p134"><a class="gg-link" href="#p134" onclick="return changeColor(this);"></a>
德弟贊，頗有名譽，好陳軍國事宜。初置司州，以贊爲刺史，賜爵上谷侯。孝文戒贊化畿甸，可宣孝道，必令風教洽和，文禮大備。自今有不孝不悌者，比其門標，以刻其柱。又詔曰：「司州刺史，官尊位重，職總京畿，選屬懿親，以允具瞻之望。但諸王年少，未閑政體，故以授贊，庶能助暉道化。今司州始立，郡縣初置，公卿已下皆有本屬，可人率子弟，用相展敬。」於是賜名曰「贊」。詔贊乘步挽入殿門，加太子少師，遷左僕射。孝文將謀遷洛，諸公多異同，唯贊贊成大策。帝每歲南伐，執手寄以後事。卒，贈衛將軍，僕射如故。後以留守贊輔之功，進封晉陽縣伯。
</p>
<p class="em2" id="p135"><a class="gg-link" href="#p135" onclick="return changeColor(this);"></a>
贊弟淑，字買仁。彎弓三百斤，善騎射。孝文時，爲河東太守。河東俗多商賈，罕事農桑，人至有年三十不識耒耜。淑下車勸課，躬往教示，二年間，家給人足，爲之謠曰：「泰州河東，杼柚代舂。<span class="jiaozhusup">宋本、南本「泰」作「秦」。錢氏考異云：「按魏初置泰州於河東，故有泰州河東之謠。監本『泰』作『秦』，蓋據魏書地形志校改。然其時自有秦州，治天水，不應有兩秦州，當以『泰』爲正。」</span>元公至止，田疇始理。」卒於平城鎮將，諡曰靜。有七子。
</p>
<p class="em2" id="p136"><a class="gg-link" href="#p136" onclick="return changeColor(this);"></a>
季海字元泉，兄弟中最有名譽，位洛州刺史。季海妻，司空李沖之女，莊帝從母也，賜爵唐郡君。<span class="jiaozhusup">按魏書地形志無「唐郡」，疑有訛脫。</span>政在尒朱，禍難方始，勸季海爲外官以避纖介。及孝莊之難，季海果以在藩得免。從孝武入關，封馮翊王，位中書令、雍州刺史，遷司空。病薨，諡曰穆。
</p>
<p class="em2" id="p137"><a class="gg-link" href="#p137" onclick="return changeColor(this);"></a>
子亨，字德良，一名孝才。遇周、齊分隔，時年數歲，與母李氏在洛陽。齊神武以亨父在關中，禁固之。其母遂稱凍餒，得就食湯陰，託大豪李長壽，<span class="jiaozhusup">隋書卷五四元享傳「湯陰」作「滎陽」。按周書卷四三李延孫傳，其父長壽於孝武西遷後，曾任廣州刺史。廣州治魯陽，疑「滎陽」是「魯陽」之訛。湯陰在洛陽東北甚遠，非李長壽勢力所能及，疑誤。</span>攜亨及孤姪數人，得至長安。周文以功臣子，甚禮之。大統末，襲爵馮翊王，累遷勳州刺史，改封平涼王。周受禪，例降爲公。隋文帝受禪，自洛州刺史徵拜太常卿。尋出爲衛州刺史，在職八年，風化大洽。以老病乞骸骨，吏人詣闕上表請留，上嗟歎者久之。其年，亨以篤疾，重請還京，上令使者致醫藥，問動靜，相望於道。卒于家，諡曰宣。
</p>
<p class="em2" id="p138"><a class="gg-link" href="#p138" onclick="return changeColor(this);"></a>
陳留王虔，紇根之子也。登國初，賜爵陳留公。與衛王儀破黜弗部，從攻衛辰。慕容寶來寇，虔絕其左翼，寶敗。垂恚憤來桑乾，虔勇而輕敵，於陳戰沒。
</p>
<p class="em2" id="p139"><a class="gg-link" href="#p139" onclick="return changeColor(this);"></a>
虔姿貌魁傑，武力絕倫，每以矛細短，大作之，猶患其輕，復綴鈴於刃下。其弓力倍加常人。以其殊異，代京武庫常存而志之。虔常以矟刺人，遂貫而高舉。又嘗以一手頓矟於地，馳馬僞退，敵人爭取，引不能出。虔引弓射之，一箭殺二三人，搖矟之徒，亡魂而散，徐乃令人取矟而去。每從征討，及爲偏將，常先登陷陣，勇冠當時，敵無眾寡，莫敢抗其前者。及薨，舉國悲歎，爲之流涕，道武追惜傷慟者數焉。追諡陳留桓王，配饗廟廷，封其子悅爲朱提王。
</p>
<p class="em2" id="p140"><a class="gg-link" href="#p140" onclick="return changeColor(this);"></a>
悅外和內狠。道武常以桓王死王事，特加親寵，爲左將軍，襲封，後爲宗師。悅恃寵驕矜，每謂所親王洛生之徒言曰：「一旦宮車晏駕，吾止避衛公。除此，誰在吾前！」衛王儀美髯，爲內外所重，悅故云。初，姚興之贖狄伯支，悅送之，路由雁門，悅因背誘姦豪，以取其意。後遇事譴逃亡，投雁門，規收豪傑，欲爲不軌，爲土人執送。帝恕而不罪。明元即位，引悅入侍，仍懷姦計，說帝云：「京師雜人不可保信，宜誅其非類者。」又云：「雁門人多詐，并可誅之。」欲以雪其私忿，帝不從。悅內自疑懼，懷刃入侍，謀爲大逆。叔孫俊疑之，竊視其懷有刃，執而賜死。
</p>
<p class="em2" id="p141"><a class="gg-link" href="#p141" onclick="return changeColor(this);"></a>
弟崇，太武詔令襲桓王爵。崇性沉厚。初，衛王死後，道武欲敦宗親之義，詔引諸王子弟入宴。常山王素等三十餘人咸謂與衛王相坐，疑懼，皆出逃遁，將奔蠕蠕，唯崇獨至。道武見之，甚悅，厚加禮賜，遂寵敬之，素等於是亦安。久之，拜并州刺史，有政績。從征蠕蠕，別督諸軍出大澤，越涿耶山，威懾漠北。薨，諡曰景王。
</p>
<p class="em2" id="p142"><a class="gg-link" href="#p142" onclick="return changeColor(this);"></a>
子建襲，降爵爲公，位鎮北將軍、懷荒鎮大將。卒。建子琛，位恒、肆二州刺史。琛子翌，尚書左僕射。翌子暉。
</p>
<p class="em2" id="p143"><a class="gg-link" href="#p143" onclick="return changeColor(this);"></a>
暉字叔平，鬚眉如畫，進止可觀。好涉獵書記，少得美名於京下。周文禮之，命與諸子遊處。每同硯席，情契甚厚。再遷武伯下大夫。時突厥屢爲寇患，朝廷將結和親，令暉買錦綵十萬，使突厥。<span class="jiaozhusup">隋書卷四六元暉傳「買」作「齎」。按「買」當是「賷」之訛，「賷」即「齎」別體。</span>暉說以利害，可汗大悅，遣其名王隨獻方物。俄拜儀同三司。周武帝之娉突厥后，令暉致禮。授開府，轉司憲大夫。及平關東，使暉安集河北，封義寧子。隋文帝總百揆，加上開府，進爵爲公。開皇初，拜都官尚書，兼領太僕。奉詔決杜陽水灌三畤原，溉舄鹵之地數千頃，人賴其利。再遷兵部尚書，監漕渠之役。未幾，坐事免。頃之，拜魏州刺史，頗有惠政。後以疾去職，卒于京師。帝嗟悼久之，敕鴻臚監護喪事，諡曰元。子肅嗣，位光祿少卿。肅弟仁，器性明敏，位日南郡丞。
</p>
<p class="em2" id="p144"><a class="gg-link" href="#p144" onclick="return changeColor(this);"></a>
建弟嫡子祚，字龍壽。宣武校藝，每於歲暮，詔令教習講武。初，建以子罪失爵，祚欲求本封。有司奏聽祚襲公，其王爵不輕，共求更議，詔從之。卒於河州刺史。節閔時，贈侍中、尚書僕射。
</p>
<p class="em2" id="p145"><a class="gg-link" href="#p145" onclick="return changeColor(this);"></a>
虔兄顗，性嚴重少言，道武常敬之，雅有謀策。從平中山，以功賜爵蒲城侯，特見寵厚，給鼓吹羽儀，禮同岳牧。蒞政以威信著稱，居官七年，乃以元易干代顗爲郡。時易干子萬言得寵於道武，易干恃其子，輕忽於顗，不告其狀，輕騎卒至，排顗墜床，而據其坐。顗不知代己，謂以罪見捕，既而知之，恥其侮慢，謂易干曰：「我更滿被代，常也。汝無禮見辱，豈可容哉！」遂搏而殺之。以狀具聞，道武壯之。萬言累以訴請，乃詔顗輸贖。顗乃自請罪，道武赦之，復免其贖。病卒。
</p>
<p class="em2" id="p146"><a class="gg-link" href="#p146" onclick="return changeColor(this);"></a>
子崙，太武時襲父爵，以功除統萬鎮將。後從永昌王仁南征，別出汝陰。濟淮，宋將劉康祖屯於慰武亭以邀軍路，師人患之。崙曰：「今大風既勁，若令推草車，方軌並進，乘風縱煙火，以精兵自後乘之，破之必矣。」從之，斬康祖，傳首行宮。文成即位，除秦州刺史，進爵隴西公。卒，諡曰定公。子琛襲爵。
</p>
<p class="em2" id="p147"><a class="gg-link" href="#p147" onclick="return changeColor(this);"></a>
毗陵王順，地干之子也。性疏狠。登國初，賜爵南安公。及道武討中山，留順守京師。柏肆之敗，軍人有亡歸者，言大軍奔散，不知帝所在。順聞之，欲自立，納莫題諫，乃止。時賀力眷等聚眾作亂於陰館，順討之不剋，乃從留官自白登南入繁畤故城，阻灅水爲固，以寧人心。道武善之，進封爲王，位司隸校尉。
</p>
<p class="em2" id="p148"><a class="gg-link" href="#p148" onclick="return changeColor(this);"></a>
道武好黃、老，數召諸王及朝臣親爲說之，在坐莫不祗肅，唯順獨坐寐，不顧而唾。帝怒廢之。以王薨於家。
</p>
<p class="em2" id="p149"><a class="gg-link" href="#p149" onclick="return changeColor(this);"></a>
遼西公意烈，力真之子也。先沒於慕容垂。道武征中山，棄妻子迎於井陘。及平中原，有戰獲勳，賜爵遼西公，除廣平太守。時和跋爲鄴行臺，意烈性雄耿，自以帝屬，恥居跋下，遂陰結徒黨，將襲鄴。發覺，賜死。
</p>
<p class="em2" id="p150"><a class="gg-link" href="#p150" onclick="return changeColor(this);"></a>
子拔干，博知古今。父雖有罪，道武以拔干宗親，委之心腹。有計略，屢效忠勤。明元踐阼，除勃海太守，吏人樂之。賜爵武遂子，轉平原鎮將，得將士心。卒，諡曰靈公。
</p>
<p class="em2" id="p151"><a class="gg-link" href="#p151" onclick="return changeColor(this);"></a>
子受洛襲，進爵武邑公。卒。
</p>
<p class="em2" id="p152"><a class="gg-link" href="#p152" onclick="return changeColor(this);"></a>
子叱奴，武川鎮將。
</p>
<p class="em2" id="p153"><a class="gg-link" href="#p153" onclick="return changeColor(this);"></a>
叱奴子洪超，頗有學涉，大乘賊亂之後，詔洪超持節兼黃門侍郎，綏慰冀部。還，上言冀土寬廣，界去州六七百里，負海險遠，宜分置一州，鎮遏海曲，朝議從之，後遂立滄州。卒於北軍將、<span class="jiaozhusup">按當有訛脫。</span>光祿大夫。
</p>
<p class="em2" id="p154"><a class="gg-link" href="#p154" onclick="return changeColor(this);"></a>
意烈弟勃，善射御，以勳賜爵彭城公。卒，諡曰。<span class="jiazhu">闕</span>陪葬金陵。
</p>
<p class="em2" id="p155"><a class="gg-link" href="#p155" onclick="return changeColor(this);"></a>
長子粟襲。太武時，督諸軍屯漠南。蠕蠕表聞。粟亮直，善馭眾，撫恤將士，必與之同勞逸。征和龍，以功進封爲王。薨，陪葬金陵。
</p>
<p class="em2" id="p156"><a class="gg-link" href="#p156" onclick="return changeColor(this);"></a>
粟弟渾，少善弓馬，太武嘉之。會有諸方使，命渾射獸三頭，發皆中，時舉坐咸以爲善。及爲宰官尚書，頗以驕縱爲失，坐事免，徙長社，爲人所害。
</p>
<p class="em2" id="p157"><a class="gg-link" href="#p157" onclick="return changeColor(this);"></a>
子庫汗，爲羽林中郎將。從北巡，有兔起乘輿前，命庫汗射之，應弦而斃。太武悅，賜一金兔，以旌其能。文成起景穆廟，賜爵陽豐侯。獻文即位，復造文成廟，拜殿中給事，進爵爲公。庫汗明於斷決，每奉使察行州鎮，折獄以情，所歷皆稱之。秦州父老詣闕乞庫汗爲刺史者，前後千餘人，朝廷許之，未及遣，遇病卒。子古辰襲。
</p>
<p class="em2" id="p158"><a class="gg-link" href="#p158" onclick="return changeColor(this);"></a>
窟咄，昭成崩後，苻洛以其年長，逼徙長安。苻堅禮之，教以書學。因亂，隨慕容永東遷，永以爲新興太守。劉顯之敗，遣弟亢埿等迎窟咄，遂逼南界，於是諸部騷動。道武左右于桓等謀應之，同謀人單烏干以告帝。帝慮駭人心，沉吟未發。後三日，桓以謀白其舅穆崇，又告之，帝乃誅桓等五人，餘莫題等七姓悉原不問。帝慮內難，乃北踰陰山，幸賀蘭部，遣安同及長孫漫徵兵於慕容垂。賀曼亡奔窟咄；<span class="jiaozhusup">魏書卷十五「漫」作「賀」，無「曼」字。本書卷一道武紀登國元年，作「長孫賀」。按本名當作「賀曼」，單稱或作「賀」，或作「漫」，遂似兩人。</span>安同間行，遂達中山。慕容垂遣子賀驎步騎六千以隨之。安同與垂使人蘭紇俱還，達牛川，窟咄兄子意烈捍之。安同乃隱藏於商賈囊中，至暮，乃入空井得免，仍奔賀驎。軍既不至，而稍前逼賀染干。賀染干陰懷異端，<span class="jiaozhusup">魏書不重「賀染干」。按魏書卷二太祖紀云：「賀麟軍未至而寇已前逼，」此「而」下當脫「寇」字，指劉亢埿之軍。「賀染干」三字誤重出，受逼者是拓拔珪，非賀染干。</span>乃爲窟咄來侵北部。人皆驚駭，莫有固志，於是北部大人叔孫普洛節及諸烏丸亡奔衛辰。賀驎聞之，遽遣安同、朱譚等來。既知賀驎軍近，眾乃少定。道武自弩山幸牛川，窟咄進屯高柳。道武復使安同詣賀驎，因剋會期。安同還，帝踰參合，出代北，與賀驎會於高柳。窟咄窮迫，望旗奔走，遂爲衛辰殺之。帝悉收其眾，賀驎執帝別歸中山。<span class="jiaozhusup">魏書作「賀驎別帝，歸于中山」，通志作「賀驎還歸中山」。按北史文不可通，疑魏書是。</span>
</p>
<p class="em2" id="p159"><a class="gg-link" href="#p159" onclick="return changeColor(this);"></a>
論曰：魏氏始自幽都，肇基帝業。上谷公等分枝若木，疏派天潢。或績預經綸，大開土宇，或跡同凶悖，自致殲夷，其禍福之來，唯人所召。至如神武之不事黃屋，高揖萬乘，義感鄰國，祚隆帝統，太伯、延陵未足多也。高涼讓國之胤，子那猛壯之風，或大位未加，或功不贖罪，褒德圖勞，其義爲闕。松滋氣幹相承，聲跡俱顯。天穆得不以道，任過其量，持盈必悔，殺身爲幸。武衛父子兼將，丕略始見器重，終以姦棄，<span class="jiaozhusup">按此處文意不明，疑原文當作「武衛父子，兼有將略。丕始見器重，終以姦棄」。脫「有」字，「略丕」誤倒。</span>不足觀矣。河間、扶風，武烈宣著，宗子之可稱乎！衛王英風猛概，折衝見重，謀之不臧，卒以自喪。秦王體度恢偉，陳留膽氣絕倫，亡身強寇，志力不展，惜哉！常山勇冠戚屬，與魏升降，亦以優乎！陰平忠烈，蒲陰器宇，<span class="jiaozhusup">按上文無人封蒲陰者，唯拓拔顗封蒲城侯，疑「陰」是「城」之誤。</span>榮寵兼萃，蓋有由焉。毗陵疏狠，遼西狷介，全身保位，固亦難矣。苻堅之轘寔君，衛辰之誅窟咄，逆子賊臣，蓋亦天下之惡一焉。
</p>
<br/>
</div></body></html>