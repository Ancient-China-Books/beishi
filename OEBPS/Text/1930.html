<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">北史-卷八·齊本紀下第八</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
齊本紀下第八
</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>
世祖武成皇帝諱湛，神武皇帝第九子，孝昭皇帝之母弟也。儀表瑰傑，神武尤所鍾愛。神武方招懷荒遠，乃爲帝娉蠕蠕太子菴羅辰女，號鄰和公主。帝時年八歲，冠服端嚴，神情閑遠，華戎歎異。元象中，封長廣郡公。天保初，進爵爲王，拜尚書令，尋兼司徒，遷太尉。乾明初，楊愔等密相疏忌，以帝爲大司馬，領并州刺史。帝既與孝昭謀，誅諸執政，遷太傅、錄尚書事、領京畿大都督。皇建初，進位右丞相。孝昭幸晉陽，帝以懿親居守鄴，政事咸見委託。二年，孝昭崩，遺詔徵帝入統大位。及晉陽宮，發喪於崇德殿。皇太后令所司宣遺詔，左承相斛律金率百僚敦勸，三奏乃許之。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
大寧元年<span class="jiaozhusup">按諸本於「大寧」年號，「大」「太」錯出。墓誌集釋所載石信墓誌、法懃禪師墓誌、高虯墓誌並作「大寧」。今一律改作「大寧」，以下不悉注。</span>冬十一月癸丑，皇帝即位於南宮，大赦，改皇建二年爲大寧。乙卯，以司徒、平秦王歸彥爲太傅，以尚書右僕射、趙郡王叡爲尚書令，<span class="jiaozhusup">張森楷云：「『右』當作『左』。廢帝紀，乾明元年以左僕射、平秦王歸彥爲司空，趙郡王叡爲尚書左僕射。右僕射燕子獻誅，以劉洪徽爲右僕射。交替之跡，顯然可考。叡非右僕射決矣。」</span>以太尉尉粲爲太保，以尚書令段韶爲大司馬，以豐州刺史婁叡爲司空，以太傅、平陽王淹爲太宰，以太保、彭城王浟爲太師、錄尚書事，以冀州刺史、博陵王濟爲太尉，以中書監、任城王湝爲尚書左僕射，以并州刺史斛律光爲右僕射。封孝昭皇帝太子百年爲樂陵郡王。庚申，詔大使巡行天下，求政善惡，問人疾苦，擢進賢良。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
是歲，周武帝保定元年。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
河清元年春正月乙亥，車駕至自晉陽。辛巳，祀南郊。壬午，享太廟。丙戌，立妃胡氏爲皇后，子緯爲皇太子。戊子，大赦，內外百官，普加汎級；諸爲父後者，賜爵一級。己亥，以前定州刺史、馮翊王潤爲尚書左僕射。詔普斷屠殺，以順春令。二月丁未，以太宰、平陽王淹爲青州刺史、太傅、領司徒，以領軍大將軍、宗師、平秦王歸彥爲太宰、冀州刺史。乙卯，以兼尚書令、任城王湝爲司徒。詔散騎常侍崔瞻聘于陳。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
夏四月辛丑，皇太后婁氏崩。乙巳，青州刺史上言，今月庚寅，河、濟清。以河、濟清，改大寧二年爲河清，降罪人各有差。五月甲申，祔葬武明皇后於義平陵。己丑，以尚書右僕射斛律光爲尚書令。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
秋七月，太宰、冀州刺史、平秦王歸彥據州反，詔大司馬段韶、司空婁叡討禽之。乙未，斬歸彥，并其三子及黨與二十人於都市。丁酉，以大司馬段韶爲太傅，以司空婁叡爲司徒，以太傅、平陽王淹爲太宰，以尚書令斛律光爲司空，以太子太傅、趙郡王叡爲尚書令，中書監、河間王孝琬爲尚書左僕射。癸亥，行幸晉陽。陳人來聘。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
冬十一月丁丑，詔兼散騎常侍封孝琰使於陳。十二月丙辰，車駕至自晉陽。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
是歲，殺太原王紹德。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
二年春正月乙亥，帝詔臨朝堂，策試秀、孝。以太子少傅魏收爲兼尚書右僕射。己卯，兼右僕射魏收以阿縱除名。丁丑，以武明皇后配祭北郊。<span class="jiaozhusup">按是年正月辛未朔，己卯是九日，丁丑是七日，先後顛倒。</span>辛卯，帝臨都亭錄見囚，降在京罪人各有差。三月乙丑，<span class="jiaozhusup">諸本「乙」作「己」，北齊書卷七武成紀作「乙」。按是年三月乙丑朔，己丑是二十五日，但下文又有壬申八日、丙戌二十二日，不得反在己丑之後。今據北齊書改。</span>詔司空斛律光督五營軍士築戍於軹關。壬申，室韋國遣使朝貢。丙戌，以兼尚書右僕射趙彥深爲左僕射。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
夏四月，并、汾、晉、東雍、南汾五州蟲旱傷稼，遣使振恤。戊午，陳人來聘。五月壬午，詔以城南雙堂之苑，迴造大總持寺。六月乙巳，齊州上言，濟河水口見八龍升天。乙卯，詔兼散騎常侍崔子武使于陳。庚申，司州牧、河南王孝瑜薨。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
秋八月辛丑，詔以三臺宮爲大興聖寺。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
冬十二月癸巳，陳人來聘。己酉，周將楊忠帥突厥阿史那木杆可汗等二十餘萬，<span class="jiaozhusup">諸本脫「杆」字。據周書卷一九楊忠傳、本書卷一一隋文帝紀、卷九九突厥傳補。</span>自恒州分爲三道，殺掠吏人。是時，大雨雪連月，南北千餘里，平地數尺，霜晝下，雨血於太原。戊午，帝至晉陽。己未，周軍逼并州，又遣大將達奚武帥眾數萬至東雍及晉州，與突厥相應。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
是歲，室韋、庫莫奚、靺鞨、契丹並遣使朝貢。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
三年春正月庚申朔，周軍至城下而陳。戰於城西，周軍及突厥大敗，人畜死者相枕，數百里不絕。詔平原王段韶追出塞而還。三月辛酉，以律令班下，大赦。己巳，盜殺太師、彭城王浟。庚辰，以司空斛律光爲司徒，以侍中、武興王普爲尚書左僕射。甲申，以尚書令、馮翊王潤爲司空。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
夏四月辛卯，詔兼散騎常侍皇甫亮使於陳。五月甲子，帝至自晉陽。壬午，以尚書令、趙郡王叡爲錄尚書事，以前司徒婁叡爲太尉。甲申，以太傅段韶爲太師。丁亥，以太尉、任城王湝爲大將軍。壬辰，行幸晉陽。六月庚子，大雨，晝夜不息，至甲辰乃止。是月，晉陽訛言有鬼兵，百姓競擊銅鐵以捍之。殺樂陵王百年。歸宇文媼于周。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
秋九月乙丑，封皇子綽爲南陽王、儼爲東平王。<span class="jiaozhusup">殿本考証引顧炎武云：「本卷後主天統二年五月己亥，封太上皇子儼爲東平王。一事兩書，必有一誤。」</span>是月，歸閻媼于周。陳人來聘。突厥寇幽州，入長城，虜掠而還。閏月乙未，詔遣十二使巡行水澇州，免其租調。乙巳，突厥寇幽州。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
周軍三道並出，使其將尉迥寇洛陽，楊摽入軹關，權景宣趣懸瓠。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
冬十一月甲午，迥等圍洛陽。戊戌，詔兼散騎常侍劉逖使於陳。甲辰，太尉婁叡大破周軍於軹關，禽楊摽。十二月乙卯，豫州刺史王士良以城降周將權景宣。丁巳，帝自晉陽南討。己未，太宰、平陽王淹薨。壬戌，太師段韶大破尉迥等，解洛陽圍。丁卯，帝至洛陽，免洛州經周軍處一年租賦，赦州城內死罪已下囚。己巳，以太師段韶爲太宰，以司徒斛律光爲太尉，并州刺史、蘭陵王長恭爲尚書令。壬申，帝至武牢，經滑臺，次於黎陽。所經減降罪人。丙子，車駕至自洛陽。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
是歲，高麗、靺鞨、新羅並遣使朝貢。山東大水，飢死者不可勝計，詔發振給，事竟不行。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
四年春正月癸卯，以大將軍、任城王湝爲大司馬。辛未，幸晉陽。二月甲寅，詔以新羅國王金真興爲使持節、東夷校尉、樂浪郡公、新羅王。壬申，以年穀不登，禁酤酒。己卯，詔減百官食稟各有差。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
三月戊子，詔給西兗、梁、滄、趙州、司州之東郡陽平清河武都、冀州之長樂勃海遭水澇之處貧下戶粟各有差。家別斗升而已，又多不付。是月，彗星見。有物隕於殿廷，如赤漆鼓，帶小鈴。殿上石自起，兩兩相對。又有神見於後園萬壽堂前山穴中，其體壯大，不辨其面，兩齒絕白，長出於脣。帝直宿嬪御已下七百人咸見焉。帝又夢之。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
夏四月戊午，大將軍、東安王婁叡坐事免。乙亥，陳人來聘。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
太史奏，天文有變，其占當有易王。丙子，乃使太宰段韶兼太尉，持節奉皇帝璽綬，傳位於皇太子。大赦，改元爲天統元年。百官進級，降罪，各有差。又詔皇太子妃斛律氏爲皇后。於是群公上尊號爲太上皇帝，軍國大事，咸以奏聞。始將傳政，使內參乘子尚乘驛送詔書於鄴。子尚出晉陽城，見人騎隨後，忽失之。尚未至鄴而其言已布矣。天統四年十二月辛未，太上皇帝崩於鄴宮乾壽堂，時年三十二。諡曰武成皇帝，廟號世祖。五年二月甲申，葬於永平陵。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
後主諱緯，字仁綱，武成皇帝之長子也。母曰胡皇后，夢於海上坐玉盆，日入裙下，遂有娠。天保七年五月五日，生帝於并州邸。帝少美容儀，武成特所愛寵，拜世子。及武成入纂大業，大寧二年正月丙戌，立爲皇太子。河清四年，武成禪位於帝。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
天統元年夏四月丙子，皇帝即位於晉陽宮，大赦，改河清四年爲天統。丁丑，以太保賀拔仁爲太師，太尉侯莫陳相爲太保，司空、馮翊王潤爲司徒，錄尚書事、趙郡王叡爲司空，尚書左僕射、河間王孝琬爲尚書令。戊寅，以瀛州刺史尉粲爲太尉，斛律光爲大將軍，<span class="jiaozhusup">按下文云「東安王婁叡爲太尉」，同時不能有兩太尉。據本書卷五四尉景附子粲傳，粲曾爲司徒、太傅，不言爲太尉。疑「太尉」上脫「太傅」二字，「太尉」屬下讀。武成紀，河清三年十二月以斛律光爲太尉，可証。</span>東安王婁叡爲太尉，尚書右僕射趙彥深爲左僕射。六月壬戌，彗星出文昌東北，其大如手，後稍長，乃至丈餘，百日乃滅。己巳，太上皇帝詔兼散騎常侍王季高使於陳。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
秋七月乙未，太上皇帝詔增置都水使者一人。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
冬十一月癸未，太上皇帝至自晉陽。己丑，太上皇帝詔改太祖獻武皇帝爲神武皇帝，廟號高祖；獻明皇后爲武明皇后。其文宣諡號，委有司議定。十二月庚戌，太上皇帝狩於北郊。壬子，狩於南郊。乙卯，狩於西郊。壬戌，太上皇帝幸晉陽。丁卯，帝至自晉陽。庚午，有司奏改高祖文宣皇帝爲威宗景烈皇帝。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
是歲，高麗、契丹、靺鞨並遣使朝貢。河南大疫。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
二年春正月辛卯，祀圓丘。癸巳，祫祭於太廟。詔降罪人各有差。丙申，以吏部尚書尉瑾爲尚書右僕射。庚子，行幸晉陽。二月庚戌，太上皇帝至自晉陽。壬子，陳人來聘。三月乙巳，太上皇帝詔以三臺施興聖寺。以旱故，降禁囚。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
夏四月，陳文帝殂。五月乙酉，以兼尚書左僕射、武興王普爲尚書令。己亥，封太上皇帝子儼爲東平王，仁弘爲齊安王，仁堅爲北平王，<span class="jiaozhusup">諸本「堅」作「固」。按北平王仁堅，見下文武平三年八月，四年二月。本書卷五二武成諸子傳，云：「北平王貞字仁堅。」蓋李百藥齊書因襲其父李德林舊稿，德林避隋諱，改「堅」爲「固」，百藥復改爲「堅」，此處漏改而北史承之也。今回改作「堅」，以歸一律。</span>仁英爲高平王，仁光爲淮南王。六月，太上皇帝詔兼散騎常侍韋道儒聘於陳。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
秋八月，太上皇帝幸晉陽。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
冬十月乙卯，以太保侯莫陳相爲太傅，大司馬、任城王湝爲太保，太尉婁叡爲大司馬，徙馮翊王潤爲太尉，<span class="jiaozhusup">張森楷謂「徙」當作「徒」，上脫「司」字。按上文天統元年四月，記以潤爲司徒，本書卷五一馮翊王潤傳也說：「歷司徒、太尉、大司馬。」張說是。</span>開府儀同三司韓祖念爲司徒。十一月，大雨雪。盜竊太廟御服。十二月乙丑，陳人來聘。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
是歲，殺河間王孝琬。突厥、靺鞨國並遣使朝貢。於周爲天和元年。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
三年春正月壬辰，太上皇帝至自晉陽。乙未，大雪，平地二尺。戊戌，太上皇帝詔，京官執事散官三品已上，各舉三人，<span class="jiaozhusup">諸本無「各」字，北齊書卷八後主紀有。按下云「五品已上，各舉二人」，知脫「各」字，今據補。</span>五品已上，各舉二人；稱事七品已上，及殿中侍御史、尚書都、檢校御史、主書及門下錄事，各舉一人。鄴宮九龍殿災，延燒西廊。二月壬寅朔，帝加元服，大赦。九州職人，各進四級；內外百官，普進二級。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
夏四月癸丑，太上皇帝詔兼散騎常侍司馬幼之使於陳。五月甲午，太上皇帝詔以領軍大將軍、東平王儼爲尚書令。乙未，大風，晝晦，發屋拔樹。六月己未，太上皇帝詔封皇子仁機爲西河王，仁約爲樂浪王，<span class="jiaozhusup">按本書卷五二武成諸子傳，無「仁約」，仁機下是樂平王仁邕。此人疑名約字仁邕。後主兄弟，字皆有「仁」字，如後主名緯，字仁綱；南陽王綽，字仁通；東平王儼，字仁威。下文丹楊王統，武成諸子傳作丹楊王仁直，知是名統，字仁直。這裏的「仁」字，疑是後人誤加。「樂浪」，「樂平」未知孰是。</span>仁儉爲潁川王，仁雅爲安樂王，統爲丹楊王，仁謙爲東海王。閏六月辛巳，左丞相斛律金薨。壬午，太上皇帝詔尚書令、東平王儼錄尚書事，以尚書左僕射趙彥深爲尚書令，并省尚書右僕射婁定遠爲尚書左僕射，中書監徐之才爲右僕射。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
秋八月辛未，太上皇帝詔以太保、任城王湝爲太師，太尉、馮翊王潤爲大司馬，太宰段韶爲左丞相，太師賀拔仁爲右丞相，太傅侯莫陳相爲太宰，大司馬婁叡爲太傅，大將軍斛律光爲太保，司徒韓祖念爲大將軍，司空、趙郡王叡爲太尉，尚書令、東平王儼爲司徒。九月己酉，太上皇帝詔諸寺署所綰雜保戶姓高者，<span class="jiaozhusup">按「雜保戶」不可解。「保」疑是「役」之訛。下文說「天保之初，雖有優放」。據卷六齊文宣紀天保二年九月稱：「免諸伎作屯牧雜色役隸之徒爲白戶。」當即指此。「雜色役隸之徒」，即「雜役戶」。</span>天保之初，雖有優放，權假力用未免者，今可悉蠲雜戶，任屬郡縣，一准平人。丁巳，太上皇帝幸晉陽。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
是秋，山東大水，人飢，僵尸滿道。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
冬十月，突厥、大莫婁、室韋、百濟、靺鞨等國，各遣使朝貢。十一月丙午，以晉陽大明殿成故，大赦，文武百官進二級，免并州居城、太原一郡來年租。癸未，太上皇帝至自晉陽。<span class="jiaozhusup">按是年十一月戊戌朔，無癸未。通鑑卷一七０作「癸丑」，疑是。</span>十二月己巳，太上皇帝詔以故左丞相、趙郡王琛配饗神武廟廷。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
四年春正月壬子，詔以故清河王岳、河東王潘相樂十人並配饗神武廟廷。癸亥，太上皇帝詔兼散騎常侍鄭大護使於陳。三月乙巳，太上皇帝詔以司徒、東平王儼爲大將軍，南陽王綽爲司徒，<span class="jiaozhusup">北齊書下有「開府儀同三司徐顯秀爲司空」十二字。按下天統五年三月有「以司空徐顯秀爲太尉」語，這裏當有脫文。</span>開府儀同三司、廣寧王孝珩爲尚書令。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
夏四月辛未，鄴宮昭陽殿災，及宣光、瑤華等殿。辛巳，太上皇帝幸晉陽。五月癸卯，以尚書右僕射胡長仁爲左僕射，中書監和士開爲右僕射。壬戌，太上皇帝至自晉陽。自正月不雨，至於是月。六月甲子朔，大雨。甲申，大風，拔木折樹。是月，彗星見于東井。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
秋九月丙申，周人來通和，太上皇帝詔侍中斛斯文略報聘于周。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
冬十月辛巳，以尚書令、廣寧王孝珩爲錄尚書事，左僕射胡長仁爲尚書令，右僕射和士開爲左僕射，中書監唐邕爲右僕射。十一月壬辰，太上皇帝詔兼散騎常侍李翥使於陳。是月，陳安成王頊廢其主伯宗而自立。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
十二月辛未，太上皇帝崩。丙子，大赦。九州職人普加一級，內外百官並加兩級。戊寅，上太上皇后尊號爲皇太后。甲申，詔細作之務及所在百工悉罷之。又詔掖廷、晉陽、中山宮人等，及鄴下、并州太官官口二處，其年六十已上，及有癃患者，仰所司簡放。庚寅，詔天保七年已來，諸家緣坐配流者，所在令還。
</p>
<p class="em2" id="p43"><a class="gg-link" href="#p43" onclick="return changeColor(this);"></a>
是歲，契丹、靺鞨國並遣使朝貢。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
五年春正月辛亥，詔以金鳳等三臺未入寺者，施大興聖寺。是月，殺定州刺史、博陵王濟。二月乙丑，詔應宮刑者，普免刑爲官口。又詔禁網捕鷹鷂及畜養籠放之物。癸酉，大莫婁國遣使朝貢。己丑，改東平王儼爲琅邪王。詔侍中叱列長叉使於周。<span class="jiaozhusup">百衲本、殿本「叉」作「文」，南、北、汲三本作「又」。通志卷一六北齊後主紀、通鑑卷一七０作「叉」。按本書卷五三叱列平傳，平子長叉。墓誌集釋叱李綱子墓誌，稱：「祖長釜，齊侍中、許昌王。」隋書卷一高祖紀開皇二年四年兩見叱李長叉。「叱李」即「叱列」的異譯。「釜」「叉」同，作「文」「又」都誤，今據改。</span>是月，殺太尉、趙郡王叡。三月丁酉，以司空徐顯秀爲太尉，并省尚書令婁定遠爲司空。是月，行幸晉陽。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
夏四月甲子，詔以并州尚書省爲大基聖寺，晉祠爲大崇皇寺。乙丑，車駕至自晉陽。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
秋七月己丑，詔降罪人各有差。戊申，詔使巡省河北諸州無雨處，境內偏旱者，優免租調。
</p>
<p class="em2" id="p47"><a class="gg-link" href="#p47" onclick="return changeColor(this);"></a>
冬十月壬戌，詔禁造酒。十一月辛丑，詔以太保斛律光爲太傅，大司馬、馮翊王潤爲太保，大將軍、琅邪王儼爲大司馬。十二月庚午，以開府儀同三司、蘭陵王長恭爲尚書令。庚辰，以中書監魏收爲尚書右僕射。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
武平元年春正月乙酉朔，改元。太師、并州刺史、東安王婁叡薨。戊申，詔兼散騎常侍裴獻之聘于陳。二月癸亥，以百濟王餘昌爲使持節、侍中、驃騎大將軍、帶方郡公，王如故。己巳，以太傅、咸陽王斛律光爲右丞相，并州刺史、右丞相、安定王賀拔仁爲錄尚書事，冀州刺史、任城王湝爲太師。丙子，降死罪已下囚。閏月戊戌，錄尚書事、安定王賀拔仁薨。三月辛酉，以開府儀同三司徐之才爲尚書左僕射。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
夏六月乙酉，以廣寧王孝珩爲司空。甲辰，以皇子恒生故，大赦，內外百官，普進二級，九州職人，普進四級。己酉，詔以開府儀同三司唐邕爲尚書右僕射。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
秋七月癸丑，封孝昭皇帝子彥基爲城陽王，彥康爲定陵王，彥忠爲梁郡王。甲寅，以尚書令、蘭陵王長恭爲錄尚書事，中領軍和士開爲尚書令。癸亥，靺鞨遣使朝貢。癸酉，以華山王凝爲太傅。八月辛卯，行幸晉陽。九月乙巳，立皇子恒爲皇太子。<span class="jiaozhusup">按下文言高恒於「武平元年六月生於鄴，其年十月立爲皇太子」。與此不同。是年九月辛亥朔，無乙巳。當有訛誤。</span>
</p>
<p class="em2" id="p51"><a class="gg-link" href="#p51" onclick="return changeColor(this);"></a>
冬十月辛巳，以司空、廣寧王孝珩爲司徒，以上洛王思宗爲司空，封蕭莊爲梁王。戊子，曲降并州死罪已下囚。己丑，復改威宗景烈皇帝諡號爲顯祖文宣皇帝。十二月丁亥，車駕至自晉陽。詔右丞相斛律光出晉州道，<span class="jiaozhusup">諸本「右」作「左」，通志作「右」。按此紀言光於本年二月爲右丞相，明年十一月才升左丞相。這時左丞相是段韶。今據改。</span>修城戍。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
二年春正月丁巳，詔兼散騎常侍劉環雋使於陳。戊寅，以百濟王餘昌爲使持節、都督、東青州刺史。二月壬寅，以錄尚書事、蘭陵王長恭爲太尉，并省錄尚書事趙彥深爲司空，尚書令和士開爲錄尚書事，左僕射徐之才爲尚書令，右僕射唐邕爲左僕射，吏部尚書馮子琮爲右僕射。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
夏四月壬午，以大司馬、琅邪王儼爲太保。甲午，陳遣使連和，謀伐周，朝議弗許。六月，段韶攻周汾州剋之，獲刺史楊敷。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
秋七月庚午，太保、琅邪王儼矯詔殺錄尚書事和士開於南臺，即日誅領軍大將軍厙狄伏連、書侍御史王子宣等，尚書右僕射馮子琮賜死殿中。八月己亥，行幸晉陽。九月辛亥，以太師、任城王湝爲太宰，馮翊王潤爲太師。己未，左丞相、平原王段韶薨。戊午，曲降并州界內死罪已下，各有差。庚午，殺太保、琅邪王儼。壬申，陳人來聘。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
冬十月，罷京畿府入領軍府。己亥，車駕至自晉陽。十一月庚戌，詔侍中赫連子悅使於周。丙寅，以徐州行臺、廣寧王孝珩爲錄尚書事。庚午，以錄尚書事、廣寧王孝珩爲司徒。癸酉，以右丞相斛律光爲左丞相。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
三年春正月己巳，祀南郊。辛亥，追贈故琅邪王儼爲楚帝。二月己卯，以衛菩薩爲太尉。辛巳，以并省吏部尚書高元海爲尚書右僕射。庚寅，以左僕射唐邕爲尚書令，侍中祖珽爲左僕射。是月，敕撰玄洲苑御覽，後改名聖壽堂御覽。三月辛酉，詔文武官五品已上，各舉一人。是月，周誅冢宰宇文護。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
夏四月，周人來聘。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
秋七月戊辰，誅左丞相、咸陽王斛律光，及其弟幽州行臺、荊山公豐樂。八月庚寅，廢皇后斛律氏爲庶人。以太宰、任城王湝爲右丞相，太師、馮翊王潤爲太尉，<span class="jiaozhusup">按本書卷五二馮翊王潤傳，潤歷官太師、太宰。疑高潤非以太師降爲太尉，而是自太師遷太宰。這時高湝以太宰升爲右丞相，高潤繼爲太宰，於情勢相合。這裏「爲」下當脫「太宰」二字，「太尉」屬下讀。上文二年二月以高長恭爲太尉，可証。</span>蘭陵王長恭爲大司馬，廣寧王孝珩爲大將軍，安德王延宗爲司徒。使領軍封輔相聘于周。戊子，拜右昭儀胡氏爲皇后。己丑，以司州牧、北平王仁堅爲尚書令，特進許季良爲左僕射，彭城王寶德爲右僕射。癸巳，行幸晉陽。是月，聖壽堂御覽成，敕付史閣。後改爲修文殿御覽。九月，陳人來聘。
</p>
<p class="em2" id="p59"><a class="gg-link" href="#p59" onclick="return changeColor(this);"></a>
冬十月，降死罪已下囚。甲午，拜弘德夫人穆氏爲左皇后，大赦。十二月辛丑，廢皇后胡氏爲庶人。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
是歲，新羅、百濟、勿吉、突厥並遣使朝貢。於周爲建德元年。
</p>
<p class="em2" id="p61"><a class="gg-link" href="#p61" onclick="return changeColor(this);"></a>
四年春正月戊寅，以并省尚書令高阿那肱爲錄尚書事。庚辰，詔兼散騎常侍崔象使於陳。是月，鄴都、并州並有狐媚，多截人髮。二月乙巳，拜左皇后穆氏爲皇后。丙午，置文林館。乙卯，以尚書令、北平王仁堅爲錄尚書事。丁巳，行幸晉陽。是月，周人來聘。三月辛未，盜入信州，殺刺史和士休，南兗州刺史鮮于世榮討之。庚辰，車駕至晉陽。
</p>
<p class="em2" id="p62"><a class="gg-link" href="#p62" onclick="return changeColor(this);"></a>
夏四月戊午，以大司馬、蘭陵王長恭爲太保，大將軍、定州刺史、南陽王綽爲大司馬，太尉衛菩薩爲大將軍，<span class="jiaozhusup">諸本「太尉」上有「大司馬」三字，通志無。按上文三年以衛菩薩爲太尉，不言其兼大司馬。且大司馬位在大將軍上，一般不會由大司馬遷大將軍。這裏是涉上文而誤重。今據通志刪。</span>司徒、安德王延宗爲太尉，司空、武興王普爲司徒，開府儀同三司、宜陽王趙彥深爲司空。癸丑，祈皇祠。壇壝蕝之內忽有車軌之轍，案驗，傍無人跡，不知車所從來。乙卯，詔以爲大慶，班告天下。己未，周人來聘。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
五月丙子，詔史官更撰魏書。癸巳，以領軍穆提婆爲尚書左僕射，以侍中、中書監段孝言爲右僕射。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
是月，開府儀同三司尉破胡、長孫洪略等與陳將吳明徹戰於呂梁南，大敗，破胡走以免，洪略戰歿，遂陷秦、涇二州。明徹進陷和、合二州。是月，殺太保、蘭陵王長恭。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
六月，明徹進軍圍壽陽。壬子，幸南苑，從官暍死者六十人。以錄尚書事高阿那肱爲司徒。丙辰，詔開府王師羅使於周。秋九月，校獵于鄴東。
</p>
<p class="em2" id="p66"><a class="gg-link" href="#p66" onclick="return changeColor(this);"></a>
冬十月，陳將吳明徹陷壽陽。辛丑，殺侍中崔季舒、張彫唐、<span class="jiaozhusup">北齊書及通志「唐」作「虎」。張森楷云：「疑本缺文，後人註以『唐諱』，傳刻誤脫，遂存『唐』耳。」按張彫本名「張雕虎」，北齊書、北史避唐諱，或改作「張彫武」，或刪「虎」字。這裏作「唐」，或如張說。但當時避諱改字有代以形狀相近字之例，如「沮渠秉」改「沮渠康」之類。這裏也可能是北史有意改「虎」爲「唐」。</span>散騎常侍劉逖、封孝琰、黃門侍郎裴澤、郭遵。癸卯，行幸晉陽。十二月戊寅，以司徒高阿那肱爲右丞相。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
是歲，高麗、靺鞨並遣使朝貢，突厥使求婚。
</p>
<p class="em2" id="p68"><a class="gg-link" href="#p68" onclick="return changeColor(this);"></a>
五年春正月乙丑，置左右娥英各一人。二月乙未，車駕至自晉陽。朔州行臺、南安王思好反。辛丑，行幸晉陽。尚書令唐邕等大破思好，投水死，焚其尸，<span class="jiaozhusup">諸本「水」作「火」。按本書卷五一高思好傳作「投水而死」。又說「屠剝焚之」。若自己投火，無須再焚，這裏作「火」誤，今據改。</span>并其妻李氏。丁未，車駕至自晉陽。甲寅，以尚書令唐邕爲錄尚書事。
</p>
<p class="em2" id="p69"><a class="gg-link" href="#p69" onclick="return changeColor(this);"></a>
夏五月，大旱，晉陽得死魃，長二尺，面頂各二目。帝聞之，使刻木爲其形以獻。庚申，大赦。丁亥。陳人寇淮北。
</p>
<p class="em2" id="p70"><a class="gg-link" href="#p70" onclick="return changeColor(this);"></a>
秋八月癸卯，行幸晉陽。甲辰，以高勱爲尚書右僕射。
</p>
<p class="em2" id="p71"><a class="gg-link" href="#p71" onclick="return changeColor(this);"></a>
是歲，殺南陽王綽。
</p>
<p class="em2" id="p72"><a class="gg-link" href="#p72" onclick="return changeColor(this);"></a>
六年春三月乙亥，車駕至自晉陽。丁丑，烹妖賊鄭子饒於都市。是月，周人來聘。
</p>
<p class="em2" id="p73"><a class="gg-link" href="#p73" onclick="return changeColor(this);"></a>
夏四月庚子，以中書監陽休之爲尚書右僕射。癸卯，靺鞨遣使朝貢。
</p>
<p class="em2" id="p74"><a class="gg-link" href="#p74" onclick="return changeColor(this);"></a>
秋七月甲戌，行幸晉陽。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
八月丁酉，冀、定、趙、幽、滄、瀛六州大水。是月，周師入洛川，屯芒山，攻逼洛城，縱火船焚浮橋，河橋絕。閏月己丑，遣右丞相高阿那肱自晉陽禦之，<span class="jiaozhusup">通鑑卷一七二置於九月，不記日，考異云：「北齊書云：閏月己丑。按是月癸丑朔，無己丑，又下有庚辰，蓋誤也。」</span>師次河陽，周師夜遁。庚辰，以司空趙彥深爲司徒，斛律阿列羅爲司空。辛巳，以軍國資用不足，稅關市、舟車、山澤、鹽鐵、店肆，輕重各有差，開酒禁。
</p>
<p class="em2" id="p76"><a class="gg-link" href="#p76" onclick="return changeColor(this);"></a>
七年春正月壬辰，詔去秋已來，水潦，人飢不自立者，所在付大寺及諸富戶，濟其性命。甲寅，大赦。乙卯，車駕至自晉陽。二月辛酉，括雜戶女，年二十已下十四已上未嫁，悉集省，隱匿者，家長處死刑。二月丙寅，<span class="jiaozhusup">張森楷云：「案上已書二月辛酉，則此不當複書，二月，當是『三月』之誤。」按隋書卷二三五行志（常風）作「三月」。但是年三月己卯朔，無丙寅。若「三月」是，則「丙寅」誤。或「二月」二字衍，今不改。</span>風從西北起，發屋拔樹，五日乃止。
</p>
<p class="em2" id="p77"><a class="gg-link" href="#p77" onclick="return changeColor(this);"></a>
夏六月戊申朔，日有蝕之。庚申，司徒趙彥深薨。
</p>
<p class="em2" id="p78"><a class="gg-link" href="#p78" onclick="return changeColor(this);"></a>
秋七月丁丑，大雨霖。是月，以水澇，遣使巡撫流亡人戶。
</p>
<p class="em2" id="p79"><a class="gg-link" href="#p79" onclick="return changeColor(this);"></a>
八月丁卯，行幸晉陽。雉集於御坐，獲之，有司不敢以聞。詔營邯鄲宮。
</p>
<p class="em2" id="p80"><a class="gg-link" href="#p80" onclick="return changeColor(this);"></a>
冬十月丙辰，帝大狩於祁連池。周師攻晉州。癸亥，帝還晉陽。甲子，出兵，大集晉祠。庚午，帝發晉陽。癸酉，帝列陣而行，上雞栖原，與周齊王憲相對，至夜不戰，周師斂陣而退。
</p>
<p class="em2" id="p81"><a class="gg-link" href="#p81" onclick="return changeColor(this);"></a>
十一月，周武帝退還長安，留偏師守晉州，高阿那肱等圍晉州城。戊寅，帝至圍所。
</p>
<p class="em2" id="p82"><a class="gg-link" href="#p82" onclick="return changeColor(this);"></a>
十二月戊申，周武帝來救晉州。庚戌，戰于城南，齊軍大敗。帝棄軍先還。癸丑，入晉陽，憂懼不知所之。甲寅，大赦。帝謂朝臣曰：「周師甚盛，若何？」群臣咸曰：「天命未改，一得一失，自古皆然。宜停百賦，安朝野，收遺兵，背城死戰，以存社稷。」帝意猶預，欲向北朔州。乃留安德王延宗、廣寧王孝珩等守晉陽。若晉陽不守，即欲奔突厥。群臣皆曰不可，帝不從其言。開府儀同三司賀拔伏恩、封輔相、慕容鍾葵等宿衛近臣三十餘人，西奔周師。乙卯，詔募兵，遣安德王延宗爲左廣，廣寧王孝珩爲右廣。延宗入見帝，帝告欲向北朔州，延宗泣諫，不從。帝密遣王康德與中人齊紹等送皇太后、皇太子於北朔州。丙辰，帝幸城南軍營，勞將士，其夜欲遁，諸將不從。
</p>
<p class="em2" id="p83"><a class="gg-link" href="#p83" onclick="return changeColor(this);"></a>
丁巳，大赦。改武平七年爲隆化元年。其日，穆提婆降周。詔除安德王延宗爲相國，委以備禦，延宗流涕受命。帝乃夜斬五龍門而出，欲走突厥，從官多散，領軍梅勝郎叩馬諫，乃迴之鄴。時唯高阿那肱等十餘騎，廣寧王孝珩、襄城王彥道續至，得數十人同行。
</p>
<p class="em2" id="p84"><a class="gg-link" href="#p84" onclick="return changeColor(this);"></a>
戊午，延宗從眾議，即皇帝位於晉陽，改隆化爲德昌元年。庚申，帝入鄴。辛酉，延宗與周師戰於晉陽，大敗，爲周師所虜。
</p>
<p class="em2" id="p85"><a class="gg-link" href="#p85" onclick="return changeColor(this);"></a>
帝遣募人，重加官賞，雖有此言，而竟不出物。廣寧王孝珩奏請出宮人及珍寶，班賜將士，帝不悅。斛律孝卿居中受委，帶甲以處分。請帝親勞，爲帝撰辭，且曰：「宜慷慨流涕，感激人心。」帝既出臨眾，將令之，不復記所受言，遂大笑，左右亦群咍，將士莫不解體。於是自大丞相已下，太宰、大司馬、三師、大將軍、三公等官，並增員而授，或三或四，不可勝數。
</p>
<p class="em2" id="p86"><a class="gg-link" href="#p86" onclick="return changeColor(this);"></a>
甲子，皇太后從北道至。引文武一品已上入朱華門，賜酒食及紙筆，問以禦周之方略。群臣各異議，帝莫知所從。又引高元海、宋士素、盧思道、李德林等欲議禪位皇太子。先是，望氣者言，當有革易，於是依天統故事，授位幼主。
</p>
<p class="em2" id="p87"><a class="gg-link" href="#p87" onclick="return changeColor(this);"></a>
幼主名恒，帝之長子也。母曰穆皇后。武平元年六月，生於鄴。其年十月，立爲皇太子。
</p>
<p class="em2" id="p88"><a class="gg-link" href="#p88" onclick="return changeColor(this);"></a>
隆化二年春正月乙亥，即皇帝位，時年八歲。改元爲承光元年，大赦。尊皇太后爲太皇太后，帝爲太上皇帝，后爲太上皇后。
</p>
<p class="em2" id="p89"><a class="gg-link" href="#p89" onclick="return changeColor(this);"></a>
於是黃門侍郎顏之推、中書侍郎薛道衡、侍中陳德信等勸太上皇帝往河外募兵，更爲經略；若不濟，南投陳國。從之。丁丑，太皇太后、太上皇后自鄴先趣濟州。<span class="jiaozhusup">諸本「太上皇」下無「后」字，通鑑卷一七三有。按下云「癸巳，燒城西門，太上皇將百餘騎東走。」是月乙亥朔，丁丑是三日，癸巳是十九日。若高緯已於三日趣濟州，如何可能十九日又從鄴城出走？據周書卷六武帝紀，也說高緯是先送母妻到青州，城破後才自己出走。高緯稱「太上皇」，其妻即是「太上皇后」，這裏脫「后」字，據通鑑補。</span>周師漸逼，癸未，幼主又自鄴東走。己丑，周師至紫陌橋。癸巳，燒城西門，太上皇將百餘騎東走。乙亥，<span class="jiaozhusup">按是年正月乙亥朔，上文已見癸巳是十九日，乙亥不應反在癸巳後。通鑑卷一七三作「乙未」，疑是。</span>度河入濟州。其日，幼主禪位於大丞相、任城王湝，令侍中斛律孝卿送禪文及璽紱於瀛州。孝卿乃以之歸周。又爲任城王詔，尊太上皇爲無上皇，幼主爲守國天王。留太皇太后濟州，遣高阿那肱留守。太上皇并皇后攜幼主走青州，韓長鸞、鄧顒等數十人從。
</p>
<p class="em2" id="p90"><a class="gg-link" href="#p90" onclick="return changeColor(this);"></a>
太上皇既至青州，即爲入陳之計。而高阿那肱召周軍，約生致齊主，而屢使人告，言賊軍在遠，已令人燒斷橋路。太上所以停緩。周軍奄至青州，太上窘急，將遜於陳，置金囊於鞍後，與長鸞、淑妃等十數騎至青州南鄧村，爲周將尉遲綱所獲，<span class="jiaozhusup">按本書卷一０、周書卷六武帝紀，擒北齊後主者是尉遲勤。勤父綱已死於天和四年，見周書卷二０本傳。此紀誤。</span>送鄴。周武帝與抗賓主禮，并太后、幼主、諸王，俱送長安。封帝溫國公。至建德七年，誣與宜州刺史穆提婆謀反，<span class="jiaozhusup">按周書卷六武帝紀建德六年十月稱：「是月，誅溫國公高緯。」這裏「七」當是「六」之誤。</span>及延宗等數十人，無少長咸賜死。神武子孫所存者一二而已。至大象末，陽休之、陳德信等啟大丞相隋公，請收葬，聽之，葬於長安北原洪瀆川。
</p>
<p class="em2" id="p91"><a class="gg-link" href="#p91" onclick="return changeColor(this);"></a>
帝幼而令善，及長，頗學綴文，置文林館，引諸文士焉。而言語澀吶，無志度，不喜見朝士，自非寵私昵狎，未嘗交語。性懦不堪，人視者即有忿責。其奏事者，雖三公、令、錄莫得仰視，皆略陳大旨，驚走而出。每災異寇盜水旱，亦不自貶損，唯諸處設齋，以此爲修德。雅信巫覡，解禱無方。初，琅邪王舉兵，人告者誤云厙狄伏連反，帝曰：「此必仁威也。」又斛律光死後，諸武官舉高思好堪大將軍，帝曰：「思好喜反。」皆如所言，遂自以策無遺算，乃益驕縱。盛爲無愁之曲，帝自彈胡琵琶而唱之，侍和之者以百數，人間謂之無愁天子。嘗出見群厲，盡殺之。或殺人，剝面皮而視之。
</p>
<p class="em2" id="p92"><a class="gg-link" href="#p92" onclick="return changeColor(this);"></a>
任陸令萱、和士開、高阿那肱、穆提婆、韓長鸞等宰制天下，陳德信、鄧長顒、何洪珍參預機權。各引親黨，超居非次，官由財進，獄以賄成，其所以亂政害人，難以備載。諸官奴婢、閹人、商人、胡戶、雜戶、歌舞人、見鬼人濫得富貴者，將以萬數。庶姓封王者百數，不復可紀。開府千餘，儀同無數。領軍一時三十，連判文書，各作依字，不具姓名，莫知誰也。諸貴寵祖禰追贈，官歲一進，位極乃止。宮掖婢皆封郡君。宮女寶衣玉食者五百餘人，一裙直萬疋，鏡臺直千金，競爲變巧，朝衣夕弊。
</p>
<p class="em2" id="p93"><a class="gg-link" href="#p93" onclick="return changeColor(this);"></a>
承武成之奢麗，以爲帝王當然。乃更增益宮苑，造偃武修文臺，其嬪嬙諸院中，起鏡殿、寶殿、玳瑁殿，丹青彫刻，妙極當時。又於晉陽起十二院，壯麗逾於鄴下。所愛不恒，數毀而又復。夜則以火照作，寒則以湯爲泥。百工困窮，無時休息。鑿晉陽西山爲大佛像，一夜燃油萬盆，光照宮內。又爲胡昭儀起大慈寺，未成，改爲穆皇后大寶林寺。窮極工巧，運石填泉，勞費億計，人牛死者，不可勝紀。御馬則藉以氈罽，食物有十餘種，將合牝牡，則設青廬、具牢饌而親觀之。狗則飼以粱肉。馬及鷹犬，乃有儀同、郡君之號。故有赤彪儀同、逍遙郡君、陵霄郡君。高思好書所謂駮龍、逍遙者也。<span class="jiaozhusup">諸本「駮」作「䭾」，北齊書、通志及本書卷五一高思好傳都作「駮」。按「駮」，馬名。今據改。</span>犬於馬上設褥以抱之。鬥雞亦號開府。犬馬雞鷹，多食縣幹。鷹之入養者，稍割犬肉以飼之，至數日乃死。
</p>
<p class="em2" id="p94"><a class="gg-link" href="#p94" onclick="return changeColor(this);"></a>
又於華林園立貧窮村舍，帝自弊衣爲乞食兒。又爲窮兒之市，躬自交易。寫築西鄙諸城，使人衣黑衣爲羌兵，<span class="jiaozhusup">諸本脫「使人衣」三字，據北齊書、通志、通鑑卷一七二補。</span>鼓譟陵之，親率內參臨拒，或實彎弓射人。自晉陽東巡，單馬馳騖，衣解髮散而歸。又好不急之務，曾一夜索蝎，及旦，得三升。特愛非時之物，取求火急，皆須朝徵夕辦，當勢者因之，貸一而責十焉。
</p>
<p class="em2" id="p95"><a class="gg-link" href="#p95" onclick="return changeColor(this);"></a>
賦斂日重，徭役日煩，人力既殫，帑藏空竭，乃賜諸佞幸賣官，或得郡兩三，或得縣六七，各分州郡，下逮鄉官，亦多降中旨。<span class="jiaozhusup">諸本「旨」訛作「者」，據通典卷十四、御覽卷一三一改。</span>故有敕用州主簿，敕用郡功曹。於是州縣職司，多出富商大賈，競爲貪縱，人不聊生。爰自鄴都及諸州郡，所在徵稅，百端俱起。凡此諸役皆漸於武成，至帝而增廣焉。然未嘗有帷薄淫穢，唯此事頗優於武成云。
</p>
<p class="em2" id="p96"><a class="gg-link" href="#p96" onclick="return changeColor(this);"></a>
初，河清末，武成夢大蝟攻破鄴城，故索境內蝟膏以絕之。識者以後主名聲與蝟相協，亡齊徵也。又婦人皆翦剔以著假髻，而危邪之，狀如飛鳥，至於南面，則髻心正西。始自宮內爲之，被於四遠。天意若曰，元首翦落，危側，當走西也。又爲刀子者，刃皆狹細，名曰盡勢。遊童戲者，好以兩手持繩，拂地而卻上跳，且唱曰「高末」。高末之言，蓋高氏運祚之末也。然則亂亡之數，蓋有兆云。
</p>
<p class="em2" id="p97"><a class="gg-link" href="#p97" onclick="return changeColor(this);"></a>
論曰：武成風度高爽，經算弘長，文武之官，俱盡謀力，有帝王之量矣。但愛狎庸豎，委以朝權，帷薄之間，淫侈過度，滅亡之兆，其在斯乎。玄象告變，傳位元子，名號雖殊，政猶己出，跡有虛飾，事非憲典，聰明臨下，何易可誣。又河南、河間、樂陵等諸王，或以時嫌，或以猜忌，皆無罪而殞，非所謂知命任天體大道之義也。
</p>
<p class="em2" id="p98"><a class="gg-link" href="#p98" onclick="return changeColor(this);"></a>
後主以中庸之姿，懷易染之性，永言先訓，教匪義方。始自襁褓，至于傳位，隔以正人，閉其善道。養德所履，異乎春誦夏弦，過廷所聞，莫非不軌不物。輔之以中官嬭媼，屬之以麗色淫聲，縱韝紲之娛，恣朋淫之好。語曰「從惡若崩」，蓋言其易。武平在御，彌見淪胥，罕接朝士，不親政事，一日萬機，委諸凶族。內侍帷幄，外吐絲綸，威厲風霜，志迴天日，虐人害物，搏噬無厭，賣獄鬻官，谿壑難滿。重以名將貽禍，忠臣顯戮，始見浸溺之萌，俄觀土崩之勢，周武因機，遂混區夏，悲夫！蓋桀紂罪人，其亡也忽焉，自然之理矣。
</p>
<p class="em2" id="p99"><a class="gg-link" href="#p99" onclick="return changeColor(this);"></a>
鄭文貞公魏徵總而論之曰：神武以雄傑之姿，始基霸業；文襄以英明之略，伐叛柔遠。于時喪君有君，師出以律。河陰之役，摧宇文如反掌；渦陽之戰，掃侯景如拉枯。故能氣懾西鄰，威加南服。王室是賴，東夏宅心。文宣因累世之資，膺樂推之會，地居當璧，遂遷魏鼎。懷譎詭非常之才，運屈奇不測之智，網羅俊乂，明察臨下，文武名臣，盡其力用。親戎出塞，命將臨江，定單于於龍城，納長君於梁國。外內充實，疆埸無警，胡騎息其南侵，秦人不敢東顧。既而荒淫敗德，罔念作狂，爲善未能亡身，餘殃足以傳後。得以壽終，幸也；胤嗣不永，宜哉。孝昭地逼身危，逆取順守，外敷文教，內蘊雄圖，將以牢籠區域，奄有函夏，享齡不永，績用無成。若或天假之年，足使秦、吳旰食。武成即位，雅道陵遲，昭、襄之風，摧焉已墜。暨乎後主，外內崩離，眾潰於平陽，身禽于青土。天道深遠，或未易談；吉凶由人，抑可揚榷。
</p>
<p class="em2" id="p100"><a class="gg-link" href="#p100" onclick="return changeColor(this);"></a>
觀夫有齊全盛，控帶遐阻，西包汾、晉，南極江、淮，東盡海隅，北漸沙漠。六國之地，我獲其五；九州之境，彼分其四。料甲兵之眾寡，校帑藏之虛實，折衝千里之將，帷幄六奇之士，比二方之優劣，無等級以寄言。
</p>
<p class="em2" id="p101"><a class="gg-link" href="#p101" onclick="return changeColor(this);"></a>
然其太行、長城之固，自若也，江、淮、汾、晉之險，不移也，帑藏輸稅之富，未虧也，士庶甲兵之眾，不缺也。然而前王用之而有餘，後主守之而不足，其故何哉？前王之御時也，沐雨櫛風，拯其溺而救其焚，信必賞，過必罰，<span class="jiaozhusup">北齊書作「信賞必罰」。按「信必賞」不通，當是「功必賞」之誤。</span>安而利之。既與共其存亡，故得同其生死。後主則不然，以人從欲，損物益己，雕牆峻宇，甘酒嗜音，𫑮肆遍於宮園，禽色荒於外內。俾晝作夜，罔水行舟，所欲必成，所求必得。既不軌不物，又暗於聽受，忠信弗聞，萋斐必入。視人如草芥，從惡如順流。佞閹處當軸之權，婢媼擅回天之力。賣官鬻獄，亂政淫刑，刳剒被於忠良，祿位加於犬馬。讒邪並進，法令多聞。持瓢者非止百人，搖樹者不唯一手。於是土崩瓦解，眾叛親離，顧瞻周道，咸有西歸之志。方更盛其宮觀，窮極荒淫，謂黔首之可誣，指白日以自保，驅倒戈之旅，抗前歌之師，五世崇基，一舉而滅。豈非鐫金石者難爲功，摧枯朽者易爲力歟。
</p>
<p class="em2" id="p102"><a class="gg-link" href="#p102" onclick="return changeColor(this);"></a>
抑又聞之，「皇天無親，唯德是輔」。「天時不如地利，地利不如人和」。齊自河清之後，逮于武平之末，土木之工不息，嬪嬙之選無已。征稅盡，人力殫，物產無以給其求，江海不能贍其欲。所謂火既熾矣，更負薪以足之；數既窮矣，又爲惡以促之。欲求大廈不燔，延期過曆，不亦難乎。由此言之，齊氏之敗亡，蓋亦由人，匪惟天道也。
</p>
<br/>
</div></body></html>