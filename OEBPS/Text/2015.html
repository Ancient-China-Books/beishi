<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">北史-卷九十三·列傳第八十一</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
列傳第八十一
</h1><hr/></div>
<div class="section" id="title-1"><h2>
僭僞附庸
</h2></div>
<div class="section" id="title-2"><h3>
<strong>夏<span class="jiazhu">赫連氏</span>　燕<span class="jiazhu">慕容氏</span>　後秦<span class="jiazhu">姚氏</span>　北燕<span class="jiazhu">馮氏</span>　西秦<span class="jiazhu">乞伏氏</span>　北涼<span class="jiazhu">沮渠氏</span>　梁<span class="jiazhu">蕭氏</span></strong>
</h3></div>
晉自永嘉之亂，宇縣瓜分，胡羯憑陵，積有年代，各言膺運，咸居大寶。竟而自相吞滅，終爲魏臣。然魏自昭成已前，王跡未顯，至如劉石之徒，時代不接，舊書爲傳，編之四夷，有欺耳目，無益緗素。且于時五馬浮江，正朔未改，陽秋記注，具存紀錄。雖朝政叢脞，而年代已多。太宗文皇帝爰動天文，大存刊勒，其時事相接，已編之載記。今斷自道武已來所吞併者，序其行事，紀其滅亡。其餘不相關涉，皆所不取。至如晉、宋、齊、梁雖曰偏據，年漸三百，鼎命相承。魏書命曰島夷，列之於傳，亦所不取。故不入今篇。蕭察雖云帝號，附庸周室，故從此編，次爲僭僞附庸傳云爾。
<p class="em2" id="p0"><a class="gg-link" href="#p0" onclick="return changeColor(this);"></a>
鐵弗劉武，<span class="jiaozhusup">魏書卷九五鐵弗劉虎傳「武」作「虎」，北史避唐諱改。</span>南單于苗裔，左賢王去卑之孫，北部帥劉猛之從子，居於新興慮虒之北。<span class="jiaozhusup">諸本「慮虒」作「虒意」。洪頤烜云：「當作慮虒，傳寫之訛。」按魏書鐵弗劉虎傳作「慮虒」。魏書地形志上肆州永安郡（即新興郡改名）驢夷縣注云：「二漢屬太原，曰慮虒。」洪說是，今據改。</span>北人謂胡父鮮卑母爲「鐵弗」，<span class="jiaozhusup">諸本「父」下衍「爲」字，據魏書刪。</span>因以號爲姓。武父誥汁爰，世領部落。汁爰死，武代焉。武死，子務桓代領部落，與魏和通。務桓死，弟閼陋頭代立，密謀反叛。後務桓子悉勿祈逐閼陋頭而立。悉勿祈死，弟衛辰代立。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
衛辰，務桓之第三子也。既立，遣子朝獻，昭成以女妻之。衛辰潛通苻堅，堅以爲左賢王。遣使請堅求田內地，<span class="jiaozhusup">諸本無「內」字，魏書有。按此謂至內地遊牧田獵，故下文云：「春去秋來」。「內」字誤脫，今據補。</span>春去秋來，堅許之。後乃背堅，專心歸魏。舉兵伐堅，堅遣其將鄧羌討擒之。堅自至朔方，以衛辰爲夏陽公，統其部落，衛辰復附於堅。昭成討大破之，遂走奔苻堅。堅送還朔方，遣兵戍之。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
昭成末，衛辰導苻堅寇魏南境，王師敗績。堅遂分國人爲二部，自河以西，屬之衛辰；自河以東，屬之劉庫仁。堅後以衛辰爲單于，督攝河西新類，<span class="jiaozhusup">魏書「單于」上有「西」字，「新」字作「雜」。按衛辰與庫仁分爲二部，當是庫仁爲東單于，衛辰爲西單于。「新」當是「雜」之訛，下文「都督北朔雜夷諸軍事」可証。</span>屯于代來。慕容永據長子，拜衛辰使持節、都督河西諸軍事、大將軍、朔州牧、朔方王。姚萇亦遣使結好，拜衛辰使持節、都督北朔雜夷諸軍事、大將軍、大單于、河西王、幽州牧。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
登國中，衛辰遣子直力鞮寇南部，其眾八九萬。道武軍五六千人，爲其所圍。帝乃以車爲方營，並戰並前，大破之於鐵岐山南。直力鞮單騎而走。帝乘勝追之，自五原金津南度河，徑入其國。遂至衛辰所居悅跂城，<span class="jiaozhusup">「悅跂城」，魏書劉虎傳及卷二太祖紀登國六年並作「悅跋城」。「跂」當是「跋」之訛。</span>衛辰父子驚遁。乃分遣陳留公元虔南至白鹽池，虜衛辰家屬；將軍伊謂至木根山，擒直力鞮。衛辰單騎遁走，爲其部下所殺，傳首行宮。先是河水赤如血，衛辰惡之，及衛辰之亡，誅其族類，並投之於河。衛辰第三子屈丐奔薛干部帥太悉伏。<span class="jiaozhusup">諸本「干」作「于」，今改。參看卷一道武紀校記。</span>
</p>
<p class="em2" id="p4"><a class="gg-link" href="#p4" onclick="return changeColor(this);"></a>
屈丐本名勃勃，明元改其名曰屈丐。北方言屈丐者卑下也。太悉伏送之姚興。興高平公破多羅沒弈于妻之以女。<span class="jiaozhusup">諸本「于」作「干」，魏書百衲本作「于」。按晉書卷一三０赫連勃勃載記作「于」。未知孰是，今本書統一作「于」。</span>屈丐身長八尺五寸，興見而奇之，拜驍騎將軍，加奉車都尉，常參軍國大議，寵遇踰於勳舊。興弟濟南公邕言於興曰：「屈丐天性不仁，難以親育，寵之太甚，臣竊惑之。」興曰：「屈丐有濟世之才，吾方收其藝用，與之共平天下，有何不可？」乃以屈丐爲安遠將軍，封陽川侯，使助沒弈于鎮高平。邕固諫以爲不可，興乃止。以屈丐爲持節、安北將軍、五原公，配以三交五部鮮卑二萬餘落，鎮朔方。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
道武末，屈丐襲殺沒弈于而并其眾，僭稱大夏天王，號年龍昇，置百官。興乃悔之。屈丐恥姓鐵弗，遂改爲赫連氏，自云徽赫與天連。又號其支庶爲鐵伐氏，云族剛銳如鐵，皆堪伐人。晉將劉裕攻長安，屈丐聞而喜曰：「姚泓豈能拒裕？裕必剋之。待裕去後，吾取之如拾遺耳。」於是秣馬勵兵，休養士卒。及劉裕禽泓，留子義真守長安。屈丐伐之，大破義真，積人頭爲京觀，號曰髑髏臺。遂僭皇帝於灞上，號年爲昌武，定都統萬，勤銘城南，頌其功德，以長安爲南都。<span class="jiaozhusup">諸本「都」訛作「郡」，據魏書改。</span>
</p>
<p class="em2" id="p6"><a class="gg-link" href="#p6" onclick="return changeColor(this);"></a>
性驕虐，視人如草，蒸土以築城，鐵錐刺入一寸，即殺作人而并築之。所造兵器，匠呈必死，射甲不入，即斬弓人，如其入，便斬鎧匠，殺工匠數千人。常居城上，置弓劍於側，有所嫌忿，手自殺之。群臣忤視者，鑿其目，笑者決其脣，諫者謂之誹謗，先截其舌，而後斬之。議廢其子璝，璝自長安起兵攻屈丐，丐遣子太原公昌破璝殺之。屈丐以昌爲太子。始光二年，屈丐死，昌僭立。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
昌字還國，一名折，屈丐之第二子也。既僭位，改年承光。<span class="jiaozhusup">「承光」，魏書作「永光」。晉書載記不記昌之年號，通志卷一九三赫連勃勃載記作「承元」。未知孰是。</span>太武聞屈丐死，諸子相攻，關中大亂，於是西伐。乃以輕騎一萬八千，濟河襲昌。時冬至之日，昌宴饗，王師奄到，上下驚擾。車駕次於黑水，去其城三十餘里，昌乃出戰。太武馳往擊之，昌退走入城，未閉門，軍士乘勝入其西宮，焚其西門，夜宿城北。明日分軍四出，徙萬餘家而還。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
後昌遣弟定與司空奚斤相持於長安，太武乘虛西伐，濟君子津，輕騎三萬，倍道兼行。群臣咸諫曰：「統萬城堅，非一日可拔。今輕軍討之，進不可剋，退無所資。不若步軍攻具，一時俱往。」帝曰：「夫用兵之術，攻城最下，不得已而用之。如其攻具一時俱往，賊必懼而堅守。若攻不時拔，則食盡兵疲，外無所掠，非上策也。朕以輕騎至其城下，彼先聞有步軍，而徒見騎至，<span class="jiaozhusup">諸本「而徒」作「步從」，魏書作「而徒」。按「從」乃「徒」之訛，「步」乃涉上文而誤，今據改。</span>必當心閑。朕且羸師以誘之，若得一戰，擒之必矣。所以然者，軍士去家二千里，後有黃河之難，所謂置之死地而後生也。以是決戰則有餘，攻城則不足。」遂行，次于黑水，<span class="jiaozhusup">諸本「次」訛作「決」，據魏書改。</span>分軍伏於谷，而以少眾至其城下。昌將狄子玉來降，說：昌使人追其弟定，<span class="jiaozhusup">諸本無下「昌」字，魏書有。按此狄子玉向魏軍報告消息。「昌使人追其弟定」至「昌以爲然」，即此消息內容。無「昌」字文意不明，今據補。</span>定曰：「城堅峻未可攻拔，待禽斤等，然後徐往，內外擊之，有何不濟？」昌以爲然。太武惡之，退軍城北，示昌以弱，遣永昌王健及娥清等分騎五千，西掠居人。會軍士負罪，亡入昌城，言官軍糧盡，士卒食菜，輜重在後，步兵未至，擊之爲便。昌信其言，引眾出城，步騎三萬。司徒長孫翰等咸言昌步陣難陷，宜避其鋒，且待步兵，一時奮擊。帝曰：「不然，遠來求賊，恐其不出。今避而不擊，彼奮我弱，非計也。」遂收軍僞北，引而疲之。昌以爲退，鼓譟而前，舒陣爲翼。行五六里，帝衝之，賊陣不動。稍前行，會有風起，方術官趙倪勸帝更待後日，崔浩叱之。帝乃分騎爲左右以掎之。帝墜馬，賊已逼，帝騰馬刺殺其尚書斛黎文，殺騎賊十餘人。流矢中帝，帝奮擊不輟。昌軍大潰，不及入城，奔投上邽。遂剋其城。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
初，屈丐奢，好修宮室，城高十仞，基厚三十步，上廣十步，宮牆五仞，其堅可以礪刀斧。臺榭高大，飛閣相連，皆彫鏤圖畫，被以綺繡，飾以丹青，窮極文采。帝顧謂左右曰：「蕞爾小國，而用人如此，雖欲不亡，其可得乎？」
</p>
<p class="em2" id="p10"><a class="gg-link" href="#p10" onclick="return changeColor(this);"></a>
侍御史安頡禽昌，帝使侍中古弼迎昌至京師，舍之西宮門內，給以乘輿之副。又詔昌尚始平公主，假會稽公，封爲秦王，坐謀反伏誅。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
昌弟定，小字直獖，屈丐之第五子也。凶暴無賴。昌敗，定奔於平涼，自稱尊號，改年勝光。定登陰槃山，望其本國，泣曰：「先帝以朕承大業者，豈有今日之事乎！使天假朕年，當與卿諸人建季興之業。」俄而群狐百數，鳴於其側，定命射之，無所獲。惡之曰：「所見亦大不臧，咄咄天道，復何言哉！」
</p>
<p class="em2" id="p12"><a class="gg-link" href="#p12" onclick="return changeColor(this);"></a>
定與宋連和，遙分河北。自恒山以東，屬宋；恒山以西，屬定。太武親率輕騎襲平涼。定救平涼，方陣自固。帝四面圍之，斷其水草，定不得水，引眾下原，詔武衛將軍丘眷擊之。定眾潰，被創，單騎遁走，收其餘眾，乃西保上邽。神䴥四年，爲吐谷渾慕璝所襲，<span class="jiaozhusup">諸本「慕」下有「容」字，魏書無。按本書卷九六吐谷渾傳作「慕璝」。「容」是涉下文「慕容廆」而衍，今據刪。</span>禽定送京師，伏誅。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
徒河慕容廆字弈洛瑰，本出昌黎。曾祖莫護跋，魏初，率諸部落入居遼西，<span class="jiaozhusup">諸本「初」訛作「祖」，據魏書卷九五慕容廆傳改。</span>從司馬宣王討公孫氏，拜率義王，始建王府於棘城之北。祖木延，從毌丘儉征高麗有功，<span class="jiaozhusup">諸本脫「從」字，據魏書補。</span>始號左賢王。父涉歸，以勳進拜鮮卑單于，遷邑遼東。涉歸死，廆代領部落。以遼東僻遠，遷於徒河之青山。穆帝世，頗爲東部之患。廆死，子晃嗣。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
晃字元真，號年爲元年，自稱燕王。建國二年，昭成納晃女爲后。<span class="jiaozhusup">按據卷一序紀，卷一三后妃傳，建國二年所娶者是晃妹。七年所娶者才是晃女。</span>四年，晃城和龍而都焉。征高麗大破之，遂入丸都，掘高麗王釗父利墓，載其屍，焚其宮室，毀丸都而歸。釗後稱臣，乃歸其父屍。晃死，子雋嗣。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
雋字宣英，既襲位，號年爲元年。聞石氏亂，乃礪甲嚴兵，將爲進取之計，徙都于薊。建國十五年，雋僭稱皇帝，置百官，號年天璽，<span class="jiaozhusup">「天璽」，魏書作「元璽」。按晉書卷一一０慕容雋載記作「元璽」。「天」字疑誤。</span>國稱大燕。十六年，自薊遷都於鄴，號年光壽。雋死，第三子暐嗣。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
暐字景茂，號年建熙。暐政無綱紀。有神降於鄴，曰湘女，有聲，與人相接，數日而去。後苻堅遣將王猛伐鄴，禽暐，封新興侯。道武之七年，苻堅敗於淮南。暐叔父垂叛堅，攻苻丕於鄴。暐弟濟北王泓先爲北地長史，聞垂攻鄴，亡奔關東，還屯華陰，自稱雍州牧、濟北王；推垂爲丞相、大司馬、吳王。堅遣子鉅鹿公叡伐泓。泓弟中山王沖，先爲平陽太守，亦起兵河東，奔泓。泓眾至十萬，遣使謂堅，求分王天下。堅大怒，責暐。暐叩頭流血謝，堅待之如初，命暐以書招垂及泓、沖。暐密遣使謂泓：「勉建大業，可以吳王爲相國；中山王爲太宰，領大司馬；汝可爲大將軍，領司徒，承制封拜。聽吾死問，汝便即尊位。」泓進向長安，年號燕興。泓謀臣高蓋、宿勤崇等以泓德望後沖，<span class="jiaozhusup">諸本「勤」作「勒」，魏書作「勤」。按下文見「宿勤黎」。本書卷四八尒朱天光傳見「宿勤明達」。作「勒」誤，今據改。</span>且持法苛峻，乃殺泓，立沖爲皇太弟，承制行事，置百官。進據阿房。初，堅之滅燕，沖姊清河公主年十四，有殊色，堅納之。沖年十二，亦有龍陽之姿，堅又幸之。姊弟專寵。長安歌之曰：「一雌復一雄，<span class="jiaozhusup">諸本脫「復」字，據魏書補。</span>雙飛入紫宮。」王猛切諫，乃出沖。及其母卒，葬之以燕后之禮。長安又謠曰：「鳳皇，鳳皇，止阿房。」時以鳳皇非梧桐不棲，非竹實不食，乃蒔梧竹數千株於阿城，以待鳳皇。沖小字鳳皇，至是，阿城終爲堅賊。暐入見堅謝，因言二子昨婚，欲堅幸第，堅許之。暐出，術士王嘉曰：「椎蘆作蘧蒢，不成文章。會天大雨，不得殺羊。」言暐將殺堅而不果也。堅與群臣莫解。是夜大雨，晨不果出。事發，堅乃誅暐父子及宗族，城內鮮卑無少長男女皆殺之。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
廆弟運。運孫永，字叔明。暐既爲苻堅所并，永徙於長安。家貧，夫妻常賣鞾於市。及暐爲堅所殺，沖乃自稱尊號，以永爲小將軍。沖毒暴，及堅出如五將山，沖入長安，縱兵大掠，死者不可勝計。初，堅之未亂，關中忽然，無火而煙氣大起，<span class="jiaozhusup">魏書「忽」作「土」。按晉書卷一一四苻堅載記也作「土然」。即煤氣自燃。北史改作「忽然」，易致誤解。</span>方數十里，月餘不滅。堅每臨聽訟觀，令民有怨者，舉煙於城北，觀而錄之。長安爲之語曰：「欲得必存當舉煙。」關中謠曰：「長鞘馬鞭擊左股，太歲南行當復虜。」西人呼徒河爲白虜，沖果據長安。樂之忘歸，且以慕容垂威名夙著，跨據山東，憚不敢進，眾咸怨之。登國元年，沖左將軍韓延因人之怨，殺沖，立沖將段隨爲燕王，改年昌平。沖之入長安，王嘉謂之曰：「鳳皇，鳳皇，何不高飛還故鄉？無故在此取滅亡。」
</p>
<p class="em2" id="p18"><a class="gg-link" href="#p18" onclick="return changeColor(this);"></a>
沖敗，其左僕射慕容恒與永潛謀，襲殺隨，立宜都王子覬爲燕王，號年建明。率鮮卑男女三十餘萬口，乘輿服御，禮樂器物，去長安而東。以永爲武衛將軍。恒弟護軍將軍韜，陰有貳志，誘覬殺之于臨晉。恒怒，去之。永與武衛將軍刁雲率眾攻韜。韜遣司馬宿勤黎逆戰，永執而戮之。韜懼，出奔恒營。恒立慕容沖子望爲帝，改年建平。眾悉去望奔永，永執望殺之，立慕容泓子忠爲帝，改年建武。忠以永爲太尉，守尚書令，封河東公。東至聞喜，知慕容垂稱尊號，託以農要弗進，築燕熙城以自固。刁雲等又殺忠，推永爲大都督、大將軍、大單于、雍秦梁涼四州牧、河東王，稱蕃於垂。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
永進據長子，僭稱帝，號年中興。垂攻丁零翟釗於滑臺，釗敗降永。永以釗爲車騎大將軍、東郡王。歲餘，謀殺永，永誅之。垂來攻永，永敗，爲前驅所獲，垂數而戮之。并斬永公卿已下刁雲、大逸豆歸等四十餘人。永所統新舊人戶、服御、圖書、器樂、珍寶，垂悉獲之。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
垂字道明，晃第五子也。甚見寵愛，常自謂諸弟子曰：<span class="jiaozhusup">魏書作「常目而謂諸弟曰」，疑北史誤。</span>「此兒闊達好奇，終能破人家，或能成人家。」故名霸，字道業，恩遇踰於雋。雋弗能平，及即王位，以垂墜馬傷齒，改名爲缺，外以慕郤缺爲名，內實惡之。尋以讖記之文，乃去夬，以垂爲名。年十三，爲偏將，所在征伐，勇冠三軍。雋平中原，垂爲前鋒，累戰有大功。乃雋僭尊號，封吳王。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
後以車騎大將軍敗桓溫於枋頭，威名大震，不容於暐，西奔苻堅。堅甚重之，拜冠軍將軍，封賓都侯。堅敗淮南，入於垂軍。子寶勸垂殺之，垂以堅遇之厚也，不聽。行至洛陽，請求拜墓，堅許之。遂起兵攻苻丕於鄴。垂稱燕王，置百官，年號燕元。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
登國元年，垂僭位，號年爲建興。繕宗廟社稷於中山，盡有幽、冀、平州之地，遣使朝貢。三年，道武遣九原公儀使於垂，垂又遣使朝貢。四年，道武遣陳留公虔使於垂，<span class="jiaozhusup">諸本脫「留」字，據魏書補。陳留公虔見本書卷十五本傳。</span>垂又遣使朝貢。五年，又遣秦王觚使於垂，垂留觚不遣，遂絕行人。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
垂議討慕容永，大史令靳安言於垂曰：「彗星經尾、箕之分，燕當有野死之王。不出五年，其國必亡。歲在鶉火，必剋長子。」垂乃止。安出而謂人曰：「此眾既并，終不能久。」安蓋知道武之興也，而不敢言。先是，丁零翟遼叛垂，後遣使謝罪，垂不許。遼怒，遂自號大魏天王，屯滑臺，與垂相擊。死，子釗代之。及垂征剋滑臺，釗奔長子。垂議征長子，諸將咸諫。以永國未有釁，請他年。垂將從之，垂弟司徒、范陽王德固勸垂。垂曰：「司徒議與吾同，且吾投老，叩囊底智足以剋之，不復留逆賊以累子孫。」乃伐永剋之。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
十年，垂遣其太子寶來寇。始寶之來，垂已有疾。自到五原，道武斷其行路，父子問絕。帝乃詭其行人之辭，臨河告之曰：「汝父已死，何不遽還？」寶兄弟聞之憂怖，以爲信然，於是士卒駭動。初，寶至幽州，其所乘車軸無故自折。占工靳安以爲大凶，固勸令還，寶怒，不從。至是，問安。安曰：「速去可免。」寶愈恐。安退告人曰：「今將死於他鄉，尸骸委於草野，爲烏鳶螻蟻所食，不復見家族。」十月，寶燒船夜遁。時河冰未成，寶謂帝不能度，不設斥候。十一月，天暴風寒，冰合，帝進軍濟河急追之。至參合陂西，靳安言於寶曰：「今日西北風動，是軍將至之應，宜兼行速去，不然必危。」其夜，帝部分眾軍，東西爲掎角之勢。約勒士卒，束馬口，銜枚無聲。昧爽，眾軍齊進，日出登山，下臨其營。寶眾晨將東引，顧見軍至，遂驚擾。帝縱騎騰躡，馬者蹶倒冰上。寶及諸父兄弟，軍馬迸散，僅以身免。寶軍四五萬人，一時放仗，歛手就羈。擒其王公文武數千。垂復欲來寇，太史曰：「太白夕沒西方，數日後見東方，此爲躁兵，先舉者亡。」垂不從，鑿山開道，至寶前敗所，見積骸如丘，設祭弔之。死者父兄子弟遂皆嗥哭，聲震山川。垂慚忿嘔血，發病而還，死於上谷。寶僭立。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
寶字道裕，垂之第四子也。少輕果，無志操，好人佞己。爲太子，砥厲自修。垂妻段氏謂垂曰：「寶姿質雍容，柔而不斷，承平則爲仁明之主，處難則非濟世之雄。今託以大業，未見克昌之美。遼西、高陽，兒之俊賢者，宜擇一以樹之。趙王驎姦詐負氣，常有輕寶之心，恐難作。」垂不納。寶聞，深以爲恨。寶既僭位，年號永康。遣驎逼其母段氏自裁。段氏怒曰：「汝兄弟尚逼殺母，安能保社稷？吾豈惜死！」遂自殺。寶議以后謀廢嫡，稱無母之道，不宜成喪，群臣咸以爲然。寶中書令眭邃執意抗言，寶從之而止。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
皇始元年，道武南伐。及剋信都，寶大懼，夜來犯營，帝擊破之。寶走中山，遂奔薊。寶子清河王會先守龍城，聞寶被圍，率眾赴難，逢寶於路。寶分奪其軍，以授弟遼西王農等。會怒，襲農殺之，勒兵攻寶。寶走龍城，會追圍之。侍御郎高雲襲敗會師，會奔中山。寶命雲爲子，封夕陽公。會至中山，爲慕容普鄰所殺。寶至龍城，垂舅蘭汗拒之，寶南走奔薊。汗復遣迎。寶以汗，垂之季舅，子盛又汗之婿也，必謂無二，乃還龍城。汗殺之，及子策等百餘人。汗自稱大都督、大單于、昌黎王，號年青龍。以盛子婿，哀而宥之。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
盛字道運，寶長子也。垂封爲長樂公，寶僭立，進爵爲王。蘭汗之殺寶也，以盛爲侍中、左光祿大夫。盛乃間汗兄弟，使相疑害。李旱、<span class="jiaozhusup">諸本「旱」作「早」。魏書作「旱」。按晉書卷一二四慕容盛載記、通鑑卷一一０都作「旱」，今據改。</span>衛雙、劉志、張真等皆盛之舊昵，汗太子穆並引爲腹心。盛結旱等，因汗、穆等醉，夜襲殺之。僭尊號，改年爲建平，又號年爲長樂。盛改稱庶人大王。盛以寶闇而不斷，遂峻極威刑，於是上下震局。前將軍段璣等夜鼓譟攻盛，傷之。遂輦昇殿，召叔父河間公熙，屬以後事，熙未至而死。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
熙字道文，小字長生，垂之少子也。<span class="jiaozhusup">諸本「少子」作「長子」。按慕容盛稱熙爲叔父，則熙決非垂之長子。今據魏書、晉書載記改。</span>群臣與盛伯母丁氏議，以其家多難，宜立長君，遂廢盛子定，迎熙立之。熙立，殺定，年號光始。築龍騰苑，起雲山於苑內。又起逍遙宮、甘露殿，連房數百，觀閣相交。鑿天河渠，引水入宮。又爲妻苻氏鑿曲光海、清涼池。季夏盛暑，不得休息，暍死者太半。熙遊城南，止大柳樹下，若有人呼曰：「大王且止。」熙惡之，伐其樹，下有蛇長丈餘。熙盡殺寶諸子，改年爲建始。又爲其妻起承華殿，負土於北門，土與穀同價。典軍杜靜載棺詣闕，上書極諫，熙大怒，斬之。熙妻當季夏思凍魚膾，仲冬須生地黃，切責不得，加有司大辟。苻氏死，熙擁其屍僵仆絕息，久而乃蘇，悲號擗踴，斬衰食粥。大歛之後，復啟而交接。制百官哭臨，沙門素服。令有司案檢，有淚者爲忠，無淚者罪之，群臣莫不含辛以爲淚。及葬，熙被髮徒步，從轜車毀城門而出。長老相謂曰：「慕容氏自毀其門，將不久矣。」衛中將軍馮跋兄弟閉門拒熙，執而殺之。立夕陽公雲爲主。雲，寶之養子也，復姓高氏，年號正始。跋又殺雲自立。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
雲之立也，熙幽州刺史、上庸公慕容懿以遼西歸降。道武以懿爲征東大將軍、平州牧、昌黎王。後坐反伏誅。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
晃少子德，字玄明，雅爲兄垂所重。苻堅滅暐，以德爲張掖太守。垂僭號，封范陽王，位司徒。寶即位，以德鎮鄴，大丞相。寶既東走，群僚勸德稱尊號，德不從。皇始二年，既拔中山，道武遣衛王儀攻鄴，德南走滑臺，自稱燕王，號年燕元，置百官。德冠軍將軍苻廣叛於乞活壘，德留兄子和守滑臺，率眾攻廣斬之。而和長史李辯殺和，以城降魏。德無所據，用其尚書潘聰計，據青、齊，入都廣固，僭稱尊號，號年建平。女水竭，德聞而惡之，因而寢疾。兄子超請祈女水，德曰：「人君之命，豈女水所知？」乃以超爲太子，德死，超僭立。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
超字祖明，德兄北海王納之子也。既僭位，號年太上。超南郊柴燎，焰起而煙不出，靈臺令張光告人曰：「今火盛而煙滅，國其亡乎！」天賜五年，晉將劉裕伐超，超將公孫五樓勸拒之於大峴，不從。裕入大峴，超戰於臨朐，爲裕敗。退還廣固，圍之。廣固鬼夜哭，有流星長十餘丈，隕于廣固。城潰，裕執超，送建康市斬之。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
姚萇字景茂，出於南安赤亭，燒當之後也。祖柯迴，助魏掎姜維於沓中，以功假綏戎校尉、西羌都督。父弋仲，晉永嘉之亂，東徙榆眉。劉曜以弋仲爲平西將軍，平襄公。後隨石季龍遷于清河灄頭，勒以弋仲爲奮武將軍，封襄平公。弋仲死，子襄代，屯於譙城。慕容雋以襄爲豫州刺史、丹陽公，屯淮南。自稱大將軍、大單于，爲晉將桓溫所敗，奔河東。後爲苻眉所殺。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
弋仲有子四十二人，萇第二十四。隨兄襄征伐，襄甚奇之。襄敗，降於苻堅。從堅征伐，頻有功。堅伐晉，以萇爲龍驤將軍，督益梁州諸軍事，<span class="jiaozhusup">諸本「益」下衍「守」字，據魏書卷九五姚萇傳，晉書卷一一六姚萇載記刪。</span>謂萇曰：「朕本以龍驤建業，龍驤之號，初未假人，今特以相授。山南之事，一以委卿。」堅左將軍竇衝進曰：「王者無戲言，此亦不臧之徵也，惟陛下察之。」堅默然。及慕容泓起兵華澤，堅遣子衛大將軍叡討之，戰敗，爲泓所殺。時萇爲叡司馬，懼罪奔馬牧。聚眾萬餘，自稱大將軍、大單于、萬年秦王，號年白雀。數月之間，眾至十餘萬。與慕容沖連和，進屯北地。苻堅出五將山，萇執而殺之。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
登國元年，僭稱皇帝，置百官，國號大秦，年曰建初。改長安曰常安，以其太子興鎮之。自擊苻登於安定，敗之。萇病，夢苻堅將天官使者、鬼兵數百，突入營中。萇懼，走後宮，宮人迎萇刺鬼，誤中萇陰。鬼相謂曰：「正中死處。」拔矛，出血石餘。寤而驚悸，遂患陰腫，刺之，出血如夢。萇乃狂言，或稱萇，「殺陛下者臣兄襄，非臣之罪，願不枉法」。萇死，子興襲位，祕不發喪。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
興字子略，萇長子也。既滅苻登，然後發喪行服。僭稱皇帝，年號皇初。天興元年，興去皇帝之號，降稱天王，號年洪始。興剋洛陽，以其弟東平公紹鎮之。三年，興遣使來聘，道武遣謁者僕射張濟使於興。天興五年夏，興遣其弟義陽公平率眾四萬侵平陽，攻乾壁六十餘日，陷之。七月，車駕親征。八月，次永安，平募遣勇將率精騎二百闚軍，爲前鋒將長孫肥所禽，匹馬不反。平遂退走。帝急追，及於柴壁，圍之。興乃悉舉其眾，救平。帝增築重圍，內以防平之出，外以距興之入。又截汾曲爲南北浮橋，乘西岸築圍。帝帥師度蒙阬南四十里，逆擊興。興晨行北引，未及安營，大軍卒至，興眾怖擾。帝知興氣挫，乃南絕蒙阬之口，東杜新阪之隘，守天度，屯賈山，令平水陸路絕，將坐甲而禽之。又令緣汾帶岡樹柵，以衛芻牧者。九月，興從汾西北下，憑壑爲壘以自固。興又將數千騎乘西〔岸，闚視太祖營，朿柏材從汾上流下之，欲以毀〕橋。<span class="jiaozhusup">諸本脫「岸」至「毀」十八字，據魏書補。</span>官軍鉤取，以爲薪蒸。興還壘，道武度其必攻西圍，乃命修塹，增廣之。至夜，興果來攻，梯短不及，棄之塹中而還。興又分其眾，臨汾爲壘，叩逼水門，與平相望。帝因截水中，興內外隔絕，士眾喪氣。於是平糧盡，窘急，夜悉眾將突西南而出。興列兵汾西，舉烽鼓譟，爲平接援。帝簡諸軍精銳，屯汾西固守，南絕水口。<span class="jiaozhusup">魏書作「屯汾西，固守南橋，絕塞水口」。按上文云：「又截汾曲爲南北浮橋」，知魏書是。</span>興夜聞聲，望平力戰突免；平聞外鼓，望興攻圍引接。故但叫呼，虛相應和，莫敢逼圍。平不得出，窮逼，乃將二妾赴水死。興安遠將軍不蒙世、揚武將軍雷重等將士四千餘人隨平投水。帝令泅水鉤捕，無得免者。平眾三千餘人，<span class="jiaozhusup">魏書「千」作「萬」，晉書載記作「四萬餘人」。</span>皆歛手受執。擒興尚書右僕射狄伯支已下四十餘人。<span class="jiaozhusup">諸本「支」作「友」。魏書百衲本作「支」。按晉書載記、魏書卷二太祖紀、本書卷一道武紀天興五年並作「支」，今據改。</span>興遠來救，自觀其窮，力不能免，舉軍悲號，震動山谷，數日不止。頻遣使請和，帝不許，乃班師。興還長安。有雀數萬頭鬥於興廟，毛羽折落，多有死者，月餘乃止。識者曰：「今雀鬥廟上，子孫當有爭亂者乎。」又興殿有聲如牛呴。有二狐入長安，一登興殿屋，走入宮，一入市，求之不得。永興三年，興遣周寶來聘。五年，興遣使來聘，并請進女，明元許之。神瑞元年，興遣兼散騎常侍、尚書吏部郎嚴康來聘。二年，興遣散騎常侍、東武侯姚敞、尚書姚軌奉其西平公主於明元，<span class="jiaozhusup">魏書「軌」作「泰」。按魏書卷三太宗紀神瑞二年亦作「泰」。疑「軌」誤。</span>明元以后禮納之。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
泰常元年，興死。長子泓，字元子，僭位，號年永和。晉將劉裕伐泓，長驅入關。泓戰敗請降，裕執之，於建康斬之。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
馮跋字文起，小名乞直代，本出長樂信都。慕容永僭號長子，以跋父安爲將。永爲垂所滅，安東徙昌黎，家于長谷，遂同夷俗。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
跋飲酒至一石不亂，諸弟皆不修行業，唯跋恭慎。慕容熙僭號，以跋爲殿中左監，稍遷衛中將軍。後坐事逃亡。既而熙政殘虐，人不堪命。跋乃與從兄萬泥等二十二人結謀，跋與二弟乘車，使婦人御，潛入龍城，匿於孫護之室，以誅熙。乃立夕陽公高雲爲主。雲以跋爲侍中、征北大將軍、開府儀同三司，封武邑公。事皆決跋兄弟。明元初，雲爲左右所殺，跋乃自立爲燕王，置百官，號年太平。于時永興元年也。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
跋撫納契丹等，諸落頗來附之。明元遣謁者于什門喻之，爲跋所留。泰常三年，和龍城有赤氣蔽日，自寅至申。跋太史令張穆以爲兵氣，勸跋還魏使，奉修職貢，跋不從。明元詔征東大將軍長孫道生討之，跋嬰城固守，道生不剋而還。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
神䴥二年，跋有疾，其長子永先死，立次子翼爲世子，攝國事，勒兵以備非常。跋妾宋氏規立其子受居，深忌翼，謂之曰：「主上疾將瘳，奈何代父臨國乎！」翼遂還。宋氏矯絕內外，遣閽人傳問。翼及跋諸子、大臣並不得省疾，唯中給事胡福獨得出入，專掌禁衛。跋疾甚，福慮宋氏將成其計，乃言於跋弟弘。勒兵而入，跋驚怖而死。弘襲位，翼勒兵出戰不利，遂死。跋有子男百餘人，悉爲弘所殺。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
弘字文通，跋之少弟也。跋立，爲尚書右僕射，封中山公，領中領軍，內掌禁衛，外總朝政。歷位司徒。及自立，乃與宋氏通和。<span class="jiaozhusup">魏書卷九七馮跋傳「宋氏」作「劉義隆」。按此改作「宋氏」，與跋妾宋氏混。</span>延和元年，太武親討之，弘嬰城固守。其營丘、遼東、成周、樂浪、帶方、玄菟六郡皆降，太武徙其人三萬餘家于幽州。其尚書郭深勸之歸誠進女，<span class="jiaozhusup">魏書「深」作「淵」，北史避唐諱改。</span>乞爲附庸，保守宗廟。弘曰：「負釁在前，忿形已露，附降取死。不如守志，更圖所適也。」
</p>
<p class="em2" id="p42"><a class="gg-link" href="#p42" onclick="return changeColor(this);"></a>
先是，弘廢其元妻王氏，黜世子崇，令鎮肥如，以後妻慕容氏子曰王仁爲世子。崇母弟廣平公朗、樂陵公邈相謂曰：「禍將至矣！」於是遂出奔遼西，勸崇來降，崇納之。會太武使給事中王德陳示成敗，崇遣邈入朝。太武封崇遼西王，錄其國尚書事，遼西十郡，<span class="jiaozhusup">魏書及通鑑卷一二二「遼」上有「食」字。</span>承制假授文官尚書、刺史，武官征虜已下。弘遣其將封羽率眾圍崇，太武詔永昌王健督諸軍救之。封羽又以凡城降，<span class="jiaozhusup">諸本「凡」作「九」，魏書、通鑑卷一二二作「凡」。按凡城屢見晉書前後燕載記（參洪亮吉十六國疆域志前燕志）。今據改。</span>徙其人三千餘家而還。弘遣其尚書高顒請罪，乞以季女充掖庭。帝許之，徵其子王仁入朝，弘不遣。其散騎常侍劉訓諫，弘大怒，殺之。太武又詔樂平王丕等討之。日就蹙削，上下危懼。弘太常陽㟭復勸弘請罪乞降，令王仁入侍。弘不聽，乃密求迎於高麗。太延二年，高麗遣將葛居盧等率眾迎之，弘乃擁其城內士女入于高麗。先是，其國有狼夜繞城群嗥，如是終歲。又有鼠集於城西，闐滿數里，西行，至水則在前者銜馬矢，迭相齧尾而度。宿軍地燃，一旬而滅，觸地生蛆，月餘乃止。和龍城生白毛，一尺二寸。
</p>
<p class="em2" id="p43"><a class="gg-link" href="#p43" onclick="return changeColor(this);"></a>
弘至遼東，高麗遣使勞之曰：「龍城王馮君，爰適野次，士馬勞乎？」弘慚怒，稱制答讓之。高麗乃處之於平郭，尋徙北豐。弘素侮高麗，政刑賞罰，猶如其國。高麗乃奪其侍人，質任王仁。弘忿怨之，謀將南奔。太武又徵弘於高麗。乃殺之於北豐，子孫同時死者十餘人。弘子朗、邈。朗子熙，在外戚傳。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
乞伏國仁，隴西人也。其先如弗，<span class="jiaozhusup">諸本「如弗」倒作「弗如」，魏書卷九九乞伏國仁傳作「如弗」，晉書卷一二五乞伏國仁載記作「如弗斯」，今據乙。</span>自漠北南出。五世祖佑鄰，并兼諸部，眾漸盛。父司繁，擁部落降苻堅，堅以爲南單于，又拜鎮西將軍，鎮勇士川。司繁死，國仁爲將軍。及堅敗，國仁叔步頹叛於隴右。堅令國仁討之，步頹大悅，迎而推之，部眾十餘萬。道武時，私署大都督、大將軍、大單于、秦河二州牧，<span class="jiaozhusup">諸本「秦」訛作「泰」，據魏書、晉書載記改。</span>號年建義，署置官屬。分部內爲十一郡，築勇士城以都之。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
國仁死，弟乾歸統事，自署大都督、大將軍、大單于、河南王，改年爲太初，置百官。登國中，遷於金城。城門自壞，乾歸惡之，遷於苑川。尋爲姚興所破，又奔枹罕，遂降姚興。拜爲河州刺史，封歸義侯。尋遣還苑川。乾歸乃背姚興，私稱秦王，置百官，號年更始。遣使請援，明元許之。<span class="jiaozhusup">百衲本脫「明」字，南、北、汲、殿四本誤倒作「元明」，魏書作「太宗」，即明元帝。今據乙。</span>田于五溪，有梟集其手，尋爲其兄子公府所殺。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
子熾盤殺公府，代統任。熾盤自稱大將軍、河南王，改年爲永康。後襲禿髮傉檀於樂都，滅之，乃私署秦王，置百官，改年爲建弘。後遣其尚書郎莫者胡、積射將軍乞伏又寅貢金二百斤，請伐赫連昌，太武許之。及統萬事平，熾盤乃遣其叔平遠將軍泥頭、弟安遠將軍安度質於京師。又使其中書侍郎王愷、丞相從事中郎烏訥闐奉表貢其方物。熾盤死，子慕末統任。
</p>
<p class="em2" id="p47"><a class="gg-link" href="#p47" onclick="return changeColor(this);"></a>
慕末字安石跋。既立，改年爲永弘。其尚書隴西辛進嘗隨熾盤遊後園，進彈鳥，丸誤傷慕末母面。至是，誅進五族二十七人。慕末弟殊羅蒸熾盤左夫人禿髮氏，慕末知而禁之。殊羅與叔父什夤謀殺慕末，使禿髮氏盜門籥。籥誤，門不開。門者以告，慕末收其黨，盡殺之。欲鞭什夤，什夤曰：「我負汝死，不負汝鞭。」莫末怒，刳其腹，投屍於河。什夤母弟白養及去列，頗有怒言，又殺之。政刑酷濫，內外崩離，部人多叛。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
後爲赫連定所逼，遣王愷、烏訥闐請迎於太武。太武許以安定以西，平涼以東封之。慕末乃焚城邑，毀寶器，率戶萬五千至高田谷。爲赫連定所拒，遂保南安。太武遣師迎之，慕末衛將軍吉毗固諫，以爲不宜內徙，慕末從之。赫連定遣其北平公韋代率眾萬人攻南安。城內大飢，人相食。神䴥四年，慕末及宗族五百餘人出降，送于上邽，遂爲定滅。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
大沮渠蒙遜，本張掖臨松盧水人也。匈奴有左沮渠官，蒙遜之先爲此職，羌之酋豪曰大，故以官爲氏，以大冠之。世居盧水爲酋豪。遜高祖暉仲歸、曾祖遮，皆雄健有勇名。祖祁復延，封伏地王。父法弘，襲爵。苻氏以爲中田護軍。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
蒙遜代父領部曲，有勇略，多計數，頗曉天文，爲諸胡所推服。呂光自王於涼土，使蒙遜自領營人，配箱直。又以蒙遜叔父羅仇爲西平太守。後遣其子慕率羅仇伐乞伏乾歸於枹罕，爲乾歸所敗，殺之。蒙遜求還葬羅仇，因聚眾屯金山，與從兄晉昌太守男成共推建康太守段業爲使持節、大都督、龍驤大將軍、涼州牧、建康公，稱神璽元年。業以蒙遜爲張掖太守，封臨池侯，男成爲輔國將軍，委以軍國之任。業又自稱涼王，以蒙遜爲尚書左丞。忌蒙遜威名，微疏遠之。天興四年，蒙遜內不自安，請爲西安太守。<span class="jiaozhusup">百衲本、南本及魏書卷九九沮渠蒙遜傳「西安」作「安西」，北、汲、殿三本作「西安」。按晉書卷一二九沮渠蒙遜載記，言段業築西安城，以其將臧莫孩爲太守。後蒙遜自請爲西安太守（參十六國疆域志卷八西涼志、卷九北涼志）。此當是段業所置，今從北、汲、殿三本。</span>蒙遜欲激怒其眾，乃密誣告男成叛逆，業殺之。蒙遜泣而告眾，陳欲復讎之意。男成素有恩信，眾情怨憤，泣而從之。蒙遜因舉兵攻殺業，私署使持節、大都督、大將軍、涼州牧、張掖公，年號永安。居張掖。是月，涼武昭王亦起兵，年號庚子。
</p>
<p class="em2" id="p51"><a class="gg-link" href="#p51" onclick="return changeColor(this);"></a>
永興中，蒙遜剋姑臧，遷居之，改號玄始元年，自稱河西王，置百官。頻遣使朝貢。蒙遜寢於新臺，閹人王懷祖斫蒙遜，傷足。蒙遜妻孟氏禽懷祖斬之。及聞晉滅姚泓，怒甚。有校郎言事於蒙遜，蒙遜曰：「汝聞劉裕入關，敢研研然也！」遂殺之。尋稱藩于晉。泰常中，蒙遜剋敦煌，改年承玄。後又稱蕃于宋，并求書，宋文帝並給之。蒙遜又就宋司徒王弘求搜神記，弘與之。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
神䴥中，遣尚書郎宗舒、左常侍高猛朝貢，上表稱臣。前後貢使相望。後遣子安周內侍。太武遣兼太常李順持節拜蒙遜爲假節，加侍中、都督涼州西域羌戎諸軍事、太傅、行征西大將軍、涼州牧、涼王。使崔浩爲冊書以褒賞之。蒙遜又改義和元年。延和二年四月，蒙遜死，詔遣使監護喪事，私諡武宣王。蒙遜性淫忌，忍於刑戮，閨庭之中，略無風禮。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
第三子牧犍統任，自稱河西王，遣使請朝命。并遣使通宋，受宋褒授。先是，太武遣李順迎蒙遜女爲夫人，會蒙遜死，牧犍受蒙遜遺意，送妹於京師，拜爲右昭儀。改稱承和元年。太武又遣李順拜牧犍爲使持節、侍中、都督涼沙河三州西域羌戎諸軍事、車騎將軍、開府儀同三司、領護西戎校尉、涼州刺史、河西王。牧犍以無功受賞，乃留順，上表乞安、平一號，優詔不許。牧犍尚太武妹武威公主，遣其相宋繇表謝，獻馬五百匹，黃金百斤。繇又表請公主及牧犍母妃后定號。朝議謂禮母以子貴，妻從夫爵，牧犍母宜稱河西國太后；公主於國內可稱王后，於京師則稱公主。詔從之。牧犍遣建節將軍沮渠旁周朝京師，太武遣侍中古弼、尚書李順賜其侍臣衣服有差，并徵世子封壇入侍。牧犍乃遣封壇朝京師。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
太延五年，太武遣尚書賀羅使涼州，且觀虛實。帝以牧犍雖稱藩致貢，而內多乖悖，於是親征之。詔公卿爲書讓之，數其罪十二。官軍濟河，牧犍曰：「何故爾也？」用其左丞姚定國計，不肯出迎，求救於蠕蠕。遣大將董來萬餘人拒軍於城南，戰退。車駕至姑臧，遣使喻牧犍令出。牧犍聞蠕蠕內侵善無，<span class="jiaozhusup">諸本「善無」倒作「無善」，據魏書乙。</span>幸車駕返旆，遂嬰城自守。牧犍兄子祖踰城出降，具知其情。太武乃引諸軍進攻，牧犍兄子萬年率麾下又來降。城拔，牧犍與左右文武，面縛請罪，詔釋其縛。徙涼州人三萬餘家于京師。初，太延中，有一老父投書於敦煌城東門，忽然不見。其書紙八字，文曰：「涼王三十年，若七年。」又於震電所得石，丹書曰：「河西，河西，三十年，破帶石，樂七年。」帶石青山名，<span class="jiaozhusup">魏書無「青」字，此當是衍文。</span>在姑臧南。山祀傍泥陷不通，牧犍征南大將軍董來曰：「祀豈有知乎！」遂毀祀伐木，通道而行。牧犍立，果七年而滅。初，牧犍淫嫂李氏，兄弟三人傳嬖之。李與牧犍姊共毒公主，上遣醫乘傳救公主，得愈。上徵李氏，牧犍不遣，厚送居於酒泉。上大怒。既剋，猶以妹婿待之。其母死，以王太妃禮葬焉。又爲蒙遜置守冢三十家，授牧犍征西大將軍，王如故。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
初，官軍未入之間，牧犍使人斫開府庫，取金銀珠玉及珍奇器物，不更封閉，百姓因之入盜，巨細蕩盡。有司求賊不得。真君八年，其所親人及守藏者告之，乃窮竟其事，搜其家中，悉得所藏器物。又告牧犍父子多畜毒藥，前後隱竊殺人，乃有百數，姊妹皆爲左道，朋行淫佚，曾無愧顏。始𦋺賓沙門曰曇無讖，東入鄯善，自云能使鬼療病，令婦人多子。與鄯善王妹曼頭陀林淫通，發覺，亡奔涼州。蒙遜寵之，號曰聖人。曇無讖以男女交接術教授婦女，蒙遜諸女、子婦，皆往受法。太武聞諸行人言曇無讖術，乃召之。蒙遜不遣，遂發露其事，拷訊殺之。至此，帝知之，於是賜昭儀沮渠氏死，誅其宗族。唯萬年及祖以前先降，得免。是年，人又告牧犍猶與故臣交通謀反，詔司徒崔浩就公主第賜牧犍死。與主決良久，乃自裁。葬以王禮，諡曰哀王。及公主薨，詔與牧犍合葬。公主無男，有女，以國甥得襲母爵爲武威公主。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
蒙遜子季義，<span class="jiaozhusup">魏書「子」下有「秉字」二字。按沮渠秉本書他處避唐諱，改「秉」爲「康」。這裏是刪名稱字。參看卷三二崔鑒傳校記。</span>位東雍州刺史。真君中，與河東薛安都謀逆，召至京師，付其兄弟扼殺之。萬年、祖並以先降，萬年拜張掖王，祖廣武公。後坐謀逆，俱死。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
初，牧犍之敗，弟樂都太守安周南奔吐谷渾，太武遣鎮南將軍奚眷討之。牧犍弟酒泉太守無諱奔晉昌，乃使弋陽公元潔守酒泉。真君初，無諱圍酒泉，陷之。又圍張掖，不能剋，退保臨松。太武不伐，詔諭之。時永昌王健鎮涼州，無諱使其中尉梁偉詣健，求奉酒泉。又送潔及統帥兵士于健軍。<span class="jiaozhusup">諸本「士」訛作「出」，據魏書改。</span>二年，太武遣使拜無諱爲征西大將軍、涼州牧、酒泉王。尋以無諱復規叛，遣南陽公奚眷討酒泉，<span class="jiaozhusup">諸本「公」作「王」，魏書作「公」。按本書卷二０、魏書卷三０奚眷傳，眷爵南陽公，未嘗封王，今據改。</span>剋之。無諱遂謀度流沙，遣安周西擊鄯善。鄯善欲降，會魏使者勸令拒守，安周不能剋，退保東城。三年春，鄯善王比龍西奔且末，其世子乃從安周。鄯善大亂。無諱遂度流沙，士卒渴死者太半，仍據鄯善。先是高昌太守闞爽爲李寶舅唐契所攻，聞無諱至鄯善，使詐降，欲令無諱與唐契相擊。無諱留安周住鄯善，<span class="jiaozhusup">諸本脫「無諱」二字，文義不明，據魏書補。</span>從焉耆東北趣高昌。會蠕蠕殺唐契，爽拒無諱。無諱將衛興奴遂屠其城。爽奔蠕蠕，無諱因留高昌。五年夏，無諱病死，安周立，爲蠕蠕所并。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
梁帝蕭察字理孫，蘭陵人，武帝之孫，昭明太子統之第三子也。幼好學，善屬文，尤長佛義，特爲梁武嘉賞。梁普通中，封曲江縣公。及昭明太子薨，封察岳陽郡王，位東揚州刺史，領會稽太守。初，昭明卒，梁武捨察兄弟而立簡文，內常愧之，故寵亞諸子。以會稽人物殷阜，一都之會，故有此授，以慰其心。察既以其昆季不得爲嗣，常懷不平。又以梁武衰老，朝多秕政，有敗亡之漸。遂蓄聚貨財，交通賓客，招募輕俠，折節下之。其勇敢者，多歸附焉。左右遂至數千人，皆厚加資給。
</p>
<p class="em2" id="p59"><a class="gg-link" href="#p59" onclick="return changeColor(this);"></a>
中大同元年，<span class="jiaozhusup">諸本脫「中」字，據周書卷四八蕭察傳補。察爲雍州刺史，見梁書卷三武帝紀中大同元年。</span>除西中郎將、雍州刺史，都督五州諸軍事，寧蠻校尉。察以襄陽形勝之地，又梁武創基之所，時平足以樹根本，時亂足以圖霸功，遂務修刑政。太清二年，梁武以察兄河東王譽爲湘州刺史，徙湘州刺史張纘爲雍州。纘恃才輕譽，州府迎候有闕。譽深銜之，遂託疾不與相見。後聞侯景作亂，頗陵蹙纘。纘構譽及察於梁元帝，元帝令其世子方等及王僧辯相繼攻譽。譽告於察，察聞之大怒。及梁元將援建業，令所督諸州並發兵赴都。察遣府司馬劉方貴領兵爲前軍，出漢口。及將發，梁元又使諮議參軍劉瑴召察自行，察不從。而方貴潛與梁元相知，剋期襲察。未及發，會察以他事召方貴，謀泄，遂據樊城拒命。察遣軍攻之。梁元乃厚資遣張纘，若將述職，而密援方貴。纘次大隄，而樊城已陷。察擒方貴兄弟黨與，並斬之。察時以譽危急，乃留諮議參軍蔡大寶守襄陽，率眾伐江陵以救之。梁元大懼，乃遣參軍庾𬌾謂察曰：「以姪伐叔，逆順安在？」察曰：「家兄無罪，屢被攻圍，七父若顧先恩，豈應若是？如能退兵湘水，吾便旋旆襄陽。」時攻柵不剋，會大雨暴至，平地四尺，眾頗離心。軍主杜岸、岸弟幼安及其兄子龕，以其屬降於江陵。察夜遁歸襄陽，器械輜重多沒於湕水。<span class="jiaozhusup">諸本「湕」作「健」。周書及通鑑卷一六二作「湕」。胡注云：「水名，出南郡」。今據改作水旁。</span>察恐不能自固，乃遣蔡大寶求附庸于西魏。時西魏大統十五年也。<span class="jiaozhusup">諸本無「五」字，周書有。按下文言是歲察爲柳仲禮所攻，求救於西魏，西魏遣楊忠爲援。據周書卷二文帝紀，其事在大統十五年，今據補。</span>周文令丞相東閣祭酒榮權使焉。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
是歲，梁元令柳仲禮圖襄陽，察乃遣妃王氏及世子嶚爲質，請救。周文令榮權報命，仍遣開府楊忠爲援。十六年，忠擒仲禮，平漢東。西魏命察發喪嗣位，使假散騎常侍鄭孝穆及榮權策命察爲梁王。乃於襄陽置百官，承制封拜。十七年，留尚書僕射蔡大寶守雍部，而朝于京師。周文謂曰：「王之來此，頗由榮權。」乃召權見，曰：「權吉士也，寡人與之從事，未嘗見失信。」察曰：「榮常道二國之言無私，<span class="jiaozhusup">周書作「榮常侍通二國之言無私」。此脫「侍」字，「通」訛作「道」。</span>故察今者得歸誠魏闕耳。」
</p>
<p class="em2" id="p61"><a class="gg-link" href="#p61" onclick="return changeColor(this);"></a>
魏恭帝元年，周文命柱國于謹伐江陵，察以兵會之。及江陵平，周文命察主梁嗣，居江陵東城，資以江陵一州之地。其襄陽所統，盡入於周。察乃稱皇帝於其國，年號大定。追尊其父統爲昭明皇帝，廟號高宗；統妃蔡氏爲昭德皇后。又尊其所生母龔氏皇太后。立妻王氏爲皇后，子巋爲皇太子。其慶賞刑威，官方制度，並同王者。唯上疏則稱臣，奉朝廷正朔。至於爵命其下，亦依梁氏之舊。其戎章勳級，則又兼用柱國等官。又追贈叔父邵陵王綸太宰，諡曰壯武。贈兄河東王譽丞相，諡曰武桓。周文仍置江陵防主，統兵居於西城，外云助察備禦，內實防察。<span class="jiaozhusup">諸本「城」下有「名曰武桓周文」六字。按周書作「統兵居於西城，名曰助防，外示助察備禦，內實防察也」。北史「名曰」二字是襲周書原文，「武桓周文」四字涉上行而衍。文不可通，今刪去。</span>
</p>
<p class="em2" id="p62"><a class="gg-link" href="#p62" onclick="return changeColor(this);"></a>
初，江陵滅，梁元將王琳據湘州，志圖匡復。及察立，琳乃遣其將潘純陀、侯方兒來寇。察禦之，純陀等退歸夏口。察之四年，察遣其大將軍王操略取王琳之長沙、武陵、南平等郡。五年，王琳又遣其將雷文柔襲陷監利郡，太守蔡大有死之。<span class="jiaozhusup">諸本脫「蔡」字，據周書、通鑑卷一六七補。</span>尋而琳與陳人相持，稱蕃乞師於察，察許之。師未出而琳軍敗，附於齊。是歲，其太子巋來朝京師。六年四月，大雨震，前殿崩，壓二百餘人。七年冬，有鵩鳥鳴于寢殿。八年二月，察終于前殿，時年四十四。是歲，周保定二年也。八月，葬于平陵，諡曰宣皇帝，廟號中宗。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
察少有大志，不拘小節，雖多猜忌，而知人善任使，撫將士有恩，能得其死力。性不飲酒，安於儉素。事母以孝聞。又不好聲色，尤惡見婦人，雖相去數步，亦云遙聞其臭。經御婦人之衣。更不著，並皆棄之。一幸姬媵，病臥累旬。又惡見人髮，白事者，必方便避之，<span class="jiaozhusup">諸本「事」下有「之」字，周書無。按若有「之」字，則「白」當從上讀，似察所惡者是白髮。但據下文「擔輿者，冬月必須裹頭，夏月則加蓮葉帽」，豈有擔輿者盡是白頭？知其惡見者是人髮，不僅是白髮。今從周書刪「之」字。</span>擔輿者，冬月必須裹頭，夏月則加蓮葉帽。其在東揚州，頗放誕，省覽簿領，好爲戲弄之言，以此獲譏於世。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
及江陵平，宿將尹德毅謂察曰：「臣聞人主之行，與疋夫不同。疋夫者，飾小行，競小廉，以取名譽；人主者，定天下，安社稷，以成大功。今魏虜貪惏，罔顧弔伐之義，俘囚士庶，並充軍實。然此等戚屬，咸在江東。悠悠之人，可門到戶說？既塗炭至此，咸謂殿下爲之。殿下既殺人父兄，孤人子弟，人盡讎也，又誰與爲國？但魏之精銳，盡萃於此，犒師之禮，非無故事。若殿下爲設享會，固請于謹等爲歡，<span class="jiaozhusup">周書「固」作「因」，是。</span>彼無我虞，當相率而至，預伏武士，因而斃之。江陵百姓，撫而安之，文武官僚，隨即銓授。魏人懾息，未敢送死；僧辯之徒，折簡可致。然後朝服濟江，入踐皇極，纘堯復禹，萬世一時。」察謂德毅曰：「卿此策非不善也，然魏人待我甚厚，未可背德。若遽爲卿計，則鄧祁侯所謂人將不食吾餘。」既而闔城長幼，被虜入關，又失襄陽之地。察恨，乃曰：「不用德毅之言，以至於是！」又見邑居殘毀，干戈日用，恥其威略不振，常懷憂憤，乃著愍時賦以見志焉。居常怏怏，每誦「老馬伏櫪，志在千里；烈士暮年，壯心不已」，未嘗不盱衡扼腕歎吒者久之。<span class="jiaozhusup">諸本「扼」訛作「抱」，又脫「腕」字，據周書改補。</span>遂以憂憤發背而死。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
察篤好文義，所著文集十五卷，內典華嚴、般若、法華、金光明義疏三十六卷，並行於世。武帝又命其太子巋嗣位，年號天保。
</p>
<p class="em2" id="p66"><a class="gg-link" href="#p66" onclick="return changeColor(this);"></a>
巋字仁遠，察之第三子也。機辯有文學，善於撫御，能得其下歡心。嗣位之元年，尊其祖母龔太后曰太皇太后，嫡母王皇后曰皇太后，所生曹貴嬪曰皇太妃。其年五月，其太皇太后薨，諡曰元太后。九月，其太妃又薨，諡曰孝皇太妃。二年，其皇太后薨，諡曰宣靜皇后。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
五年，陳湘州刺史華皎、巴州刺史戴僧朔並來附。皎送其子玄響爲質於巋，仍請兵伐陳。巋上言其狀。武帝詔衛公直督荊州總管權景宣、大將軍元定等赴之。巋亦遣其柱國王操率水軍二萬，會皎於巴陵。既而與陳將吳明徹等戰於沌口，直軍不利，元定遂沒，巋大將軍李廣等亦爲陳人所虜，長沙、巴陵並陷於陳。衛公直乃歸罪於巋之柱國殷亮。巋雖以退敗不獨罪亮，<span class="jiaozhusup">周書「罪」作「在」，言敗退的責任不應只由殷亮承擔。這裏「罪亮」疑是「亮罪」誤倒。</span>然不敢違命，遂誅之。吳明徹乘勝攻剋巋河東郡，獲其守將許孝敬。明年，明徹進寇江陵，引江水灌城。巋出頓紀南，以避其銳。江陵副總管高琳與其尚書僕射王操拒守。巋馬軍主馬武、吉徹等擊明徹，明徹退保公安，<span class="jiaozhusup">諸本不重「明徹」，周書「明徹」下有「敗之明徹」四字，通志重「明徹」二字。按此脫文，今據通志補。</span>巋乃還江陵。巋之八年，陳又遣其司空章昭達來寇，江陵總管陸騰及巋之將士擊走之。昭達又寇竟陵之青泥，巋令其大將軍許世武赴援，大爲昭達所破。
</p>
<p class="em2" id="p68"><a class="gg-link" href="#p68" onclick="return changeColor(this);"></a>
初，華皎、戴僧朔從衛公直與陳人戰敗，<span class="jiaozhusup">諸本脫「敗」字，據周書補。</span>率其麾下數百人歸於巋。巋以皎爲司空，封江夏郡公；僧朔爲車騎將軍，封吳興縣侯。巋之十年，皎將來朝，至襄陽，請衛公直曰：「梁主既失江南諸郡，<span class="jiaozhusup">諸本脫「失」字，據周書補。</span>人少國貧，朝廷興亡繼絕，理宜資贍。豈使齊桓、楚莊獨擅救衛復陳之美？望借數州，以裨梁國。」直然之，乃遣使言狀。帝許之，詔以基、平、鄀三州歸之於巋。
</p>
<p class="em2" id="p69"><a class="gg-link" href="#p69" onclick="return changeColor(this);"></a>
及平齊，巋朝於鄴，帝雖以禮接之，然未之重也。巋知之，後因宴承間，乃陳其父荷周文拯救之恩，并敘二國艱虞，脣齒掎角之事。辭理辯暢，因涕泣交流，帝亦爲之歔欷。自是大加賞異，禮遇日隆。後帝復與之宴，齊氏故臣叱列長叉亦預焉，帝指謂巋曰：「是登陴罵朕者也。」巋曰：「長叉未能輔桀，翻敢吠堯！」帝大笑。及酒酣，帝又命琵琶自彈之，仍謂巋曰：「當爲梁主盡歡。」巋乃起請舞，帝曰：「王乃能爲朕舞乎？」巋曰：「陛下既親撫五絃，臣何敢不同百獸？」帝大悅，賜雜繒萬段、良馬數十疋，并賜齊後主妓妾，及帝所乘五百里駿馬以遣之。
</p>
<p class="em2" id="p70"><a class="gg-link" href="#p70" onclick="return changeColor(this);"></a>
及隋文帝執政，尉遲迥、王謙、司馬消難等各起兵。時巋將帥皆密請興師，與迥等爲連衡之勢，進可以盡節於周氏，退可以席卷山南。巋以爲不可。俄而消難奔陳，迥等相次破滅。隋文帝既踐極，恩禮彌厚，遣使賜金五百兩、銀千兩、布帛萬疋、馬五百疋。開皇二年，隋文帝備禮納巋女爲晉王妃，又欲以其子瑒尚蘭陵公主，由是罷江陵總管，巋專制其國。四年，來朝長安。帝甚敬待之，詔巋位在王公之上。巋被服端麗，進退閑雅，天子矚目，百僚傾慕。帝賜巋縑萬疋，珍玩稱是。及還，親執其手謂之曰：「梁主久滯荊楚，未復舊都，朕當振旅長江，相送旋反。」巋拜謝而歸。五年五月，寢疾薨。臨終上表奉辭，并獻所服金裝劍，帝覽而嗟悼。巋在位二十三年。梁之臣子，葬之顯陵，諡曰孝明皇帝，廟號世宗。
</p>
<p class="em2" id="p71"><a class="gg-link" href="#p71" onclick="return changeColor(this);"></a>
巋孝悌慈仁，有君人之量。四時祭享，未嘗不悲慕流涕。性尤儉約，御下有方，境內安之。所著文集及孝經、周易義記及大小乘幽微，並行於世。文帝又命其太子琮嗣位。
</p>
<p class="em2" id="p72"><a class="gg-link" href="#p72" onclick="return changeColor(this);"></a>
琮字溫文，性俶儻不羈，博學有文義。兼善弓馬，遣人伏地持帖，琮奔馬射之，十發十中，持帖者亦不懼。初封東陽王，尋立爲梁太子。及嗣位，帝賜以璽書，敦勉之。又賜梁之大臣璽書，誡勉之。時琮年號廣運，有識者曰：「運之爲字，軍走也，吾君將奔走乎！」其年，琮遣大將軍戚昕以舟師襲陳公安，不剋而還。文帝徵琮叔父岑入朝，拜大將軍，封懷義公，因留不遣。復置江陵總管以監之。琮所署大將軍許世武密以城召陳將宜黃侯陳紀，謀泄，琮誅之。
</p>
<p class="em2" id="p73"><a class="gg-link" href="#p73" onclick="return changeColor(this);"></a>
後二歲，上徵琮入朝，率臣下二百餘人朝京師。江陵父老莫不殞涕曰：「吾君其不反矣！」上以琮來朝，遣武鄉公崔弘度將兵戍之。軍至鄀州，琮叔父巖及弟瓛等懼弘度掩襲之，遂引陳人至城下，虜居人而叛。於是廢梁國。上遣左僕射高熲安集之，曲赦江陵死罪，給復十年。梁二主各給守墓十戶，拜琮柱國，賜爵莒國公。
</p>
<p class="em2" id="p74"><a class="gg-link" href="#p74" onclick="return changeColor(this);"></a>
自察初即位，歲在乙亥，至是，歲在丁未，<span class="jiaozhusup">諸本脫「是」字，據周書及通志卷一九三蕭琮載記補。</span>凡三十三載而亡。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
琮至煬帝嗣位，甚見親重，拜內史令，改封梁公。琮之宗族，緦麻以上，並隨才擢用，於是諸蕭昆弟，布列朝廷。琮性澹雅，不以職務自嬰，退朝縱酒而已。內史令楊約與琮同列，帝令約宣旨誡勵。約復以私情諭之，琮曰：「琮若復事事，則何異公哉？」約笑而退。約兄素時爲尚書令，見琮嫁從父妹於鉗耳氏，謂曰：「公帝王之族，何乃適妹鉗耳氏？」琮曰：「前已嫁妹於侯莫陳氏，此復何疑？」素曰：「鉗耳，羌也；侯莫陳，虜也。何得相比？」琮曰：「以羌異虜，未之前聞。」素慚而止。琮雖羇旅，見北間豪貴，無所降下。常與賀若弼深友，弼既誅，<span class="jiaozhusup">諸本脫「弼」字，文義不明，據通志補。</span>復有童謠曰「蕭蕭亦復起」，帝由是忌之，遂廢於家。卒，贈左光祿大夫。
</p>
<p class="em2" id="p76"><a class="gg-link" href="#p76" onclick="return changeColor(this);"></a>
子鉉，位襄城通守。復以琮弟子鉅爲梁公。鉅小名曰藏，煬帝甚昵之，以爲千牛。與宇文皛出入宮掖，伺察內外。帝每有遊宴，鉅未嘗不從。遂於宮中，多行淫穢。江都之變，爲宇文化及所殺。
</p>
<p class="em2" id="p77"><a class="gg-link" href="#p77" onclick="return changeColor(this);"></a>
察子嶚，追諡孝惠太子；<span class="jiaozhusup">諸本「子寮」誤作「之居帝位百僚」六字。按「之居帝位」四字乃下文錯置此處，「百僚」乃「子寮」之訛，今據周書改正。</span>巖，封安平王；岌，封東平王；岑，封河間王，後改封吳郡王。琮弟瓛，義興王；瑑，晉陵王；璟，臨海王；珣，南海王；瑒，義安王；瑀，新安王。<span class="jiaozhusup">諸本脫「瑀，新安王」四字，據周書補。</span>
</p>
<p class="em2" id="p78"><a class="gg-link" href="#p78" onclick="return changeColor(this);"></a>
〔察之居帝位，〕<span class="jiaozhusup">此五字諸本錯置於「追諡孝惠太子」前，周書作「察之在藩及居帝位」八字。按「在藩及」三字或是北史所刪，今但移正。</span>以蔡大寶爲股肱，王操爲腹心，魏益德、尹正、薛暉、許孝敬、薛宣爲爪牙，甄玄成、劉盈、岑善方、傅淮、<span class="jiaozhusup">周書作「傅准」，並有傳，疑「淮」字訛。</span>褚珪、蔡大業典眾務，張綰以舊齒處顯位，沈重以儒學蒙厚禮。自餘多所獎拔，咸盡其器能。及巋纂業，親賢並用。將相則華皎、殷亮、劉忠義，宗室則蕭欣、蕭翼，人望則蕭確、謝溫、柳洋、王湜、徐岳，外戚則王洋、王誦、殷璉，文章則劉孝勝、范迪、沈居游、君公、柳信言，<span class="jiaozhusup">按本書卷八三文苑柳䛒傳，䛒字顧言，曾仕蕭察爲侍中，領國子祭酒、吏部尚書，疑即此人。「信」疑當作「顧」，涉「言」字而訛。</span>政事則袁敞、柳莊、蔡延壽、甄詡、<span class="jiaozhusup">諸本「詡」作「翊」，周書作「詡」。按甄詡見下文甄玄成傳，今據改。</span>皇甫茲。故能保其疆土而和其人焉。今載察子嶚等及蔡大寶以下尤著者，附于左。其在梁、陳、隋已有傳，及巋諸子未任職者，則不兼錄。
</p>
<p class="em2" id="p79"><a class="gg-link" href="#p79" onclick="return changeColor(this);"></a>
嶚字道遠，察之長子也。母曰宣靜皇后。察之爲梁王，立爲世子。尋病卒。及察稱帝，追諡焉。
</p>
<p class="em2" id="p80"><a class="gg-link" href="#p80" onclick="return changeColor(this);"></a>
巖字義遠，察第五子也。性仁厚，善撫接，歷尚書令、太尉、太傅。入陳，授東揚州刺史。<span class="jiaozhusup">諸本「揚」作「陽」，周書作「揚」。按梁於會稽置東揚州，見隋書地理志下會稽郡。「東陽州」無此地名，今據改。</span>及陳亡，百姓推巖爲主。爲總管宇文述所破，伏法於長安。
</p>
<p class="em2" id="p81"><a class="gg-link" href="#p81" onclick="return changeColor(this);"></a>
岌，察第六子也。性淳和，位至侍中、中衛將軍。巋之五年，卒。贈司空，諡曰孝。
</p>
<p class="em2" id="p82"><a class="gg-link" href="#p82" onclick="return changeColor(this);"></a>
岑字智遠，察第八子也。位至太尉。性簡貴，御下嚴整。及琮嗣位，自以望重屬尊，頗有不法。故隋文徵入朝，拜大將軍，封懷義郡公。
</p>
<p class="em2" id="p83"><a class="gg-link" href="#p83" onclick="return changeColor(this);"></a>
瓛字欽文，巋第三子也。幼有令譽，能屬文。位荊州刺史，頗有能名。崔弘度兵至鄀州，瓛懼，與其叔父巖奔陳。陳主以爲侍中、吳州刺史，甚得物情。三吳父老皆曰：「吾君之子。」陳亡，吳人推之爲主。吳人見梁武、簡文及察、巋等兄弟中並第三，而踐尊位。瓛自以巋第三子，深自矜負。有謝異者，頗知廢興，梁陳之際，言無不驗，江南人甚敬信之。及陳主被禽，異奔瓛，由是益爲眾所歸。宇文述討之，<span class="jiaozhusup">諸本「討之」倒作「之討」，據隋書卷七九蕭巋附子瓛傳乙。</span>瓛遣王褒守吳州，自將拒述。述遣兵別道襲褒，褒衣道士服，棄城而遁。瓛敗，將左右數人，逃于太湖，匿于人家。被執，述送長安斬之。
</p>
<p class="em2" id="p84"><a class="gg-link" href="#p84" onclick="return changeColor(this);"></a>
璟，仕隋，尚衣奉御；瑒，衛尉卿、祕書監、陶丘侯；瑀，內史侍郎、河池太守。
</p>
<p class="em2" id="p85"><a class="gg-link" href="#p85" onclick="return changeColor(this);"></a>
蔡大寶字敬位，濟陽考城人。祖履，齊尚書祠部郎。父點，梁尚書儀曹郎、南兗州別駕。
</p>
<p class="em2" id="p86"><a class="gg-link" href="#p86" onclick="return changeColor(this);"></a>
大寶少孤，而篤學不倦，善屬文。初以明經對策第一，解褐武陵王國左常侍。嘗以書干僕射徐勉，勉大賞異，乃令與其子遊處，所有墳籍，盡以給之。遂博覽群書，學無不綜。察初出第，勉仍薦大寶爲侍讀，兼掌記室。尋除尚書儀曹郎。察出鎮會稽，大寶詣選曹求諮議，不得，以爲記室。大寶攘臂而出曰：「不爲孫秀，非人也。」察蒞襄陽，遷諮議參軍，謀謨皆自大寶出。及梁元與河東王譽結隙，察令大寶使江陵以觀之。梁元素知大寶，見之甚悅，乃示所制玄覽賦，令注解焉。三日而畢。梁元大嗟賞之，贈遺甚厚。大寶還，白察云：「湘東必有異圖，禍亂將作，不可下援臺城。」察納之。
</p>
<p class="em2" id="p87"><a class="gg-link" href="#p87" onclick="return changeColor(this);"></a>
及察於江陵稱帝，爲侍中、尚書令，參掌選事，進位柱國、軍師將軍，封安豐縣侯。巋嗣位，冊授司空、中書監、中權大將軍、領吏部尚書。固讓司空，許之，加特進。巋之三年，卒。及葬，巋三臨其喪。贈司徒，進爵爲公，諡曰文凱，配食察廟。
</p>
<p class="em2" id="p88"><a class="gg-link" href="#p88" onclick="return changeColor(this);"></a>
大寶性嚴整，有智謀，雅達政事，文辭贍速。察之章表、書記、教令、詔冊，並大寶專掌之。察推心委任，以爲謀主。時人以察之有大寶，猶劉先主之有孔明焉。所著文集三十卷，及尚書義疏，並行於世。
</p>
<p class="em2" id="p89"><a class="gg-link" href="#p89" onclick="return changeColor(this);"></a>
有四子。次子延壽有器識，博涉經籍，尤善當世之務。尚察女宣城公主，歷中書郎、尚書右丞、吏部郎、御史中丞。從琮入隋，授開府儀同三司、祕書丞。終於成州刺史。
</p>
<p class="em2" id="p90"><a class="gg-link" href="#p90" onclick="return changeColor(this);"></a>
大寶弟大業，字敬道。有至行，位散騎常侍、衛尉卿、都官尚書、太常卿。卒，贈金紫光祿大夫，諡曰簡。有五子，<span class="jiaozhusup">百衲本、南本「五」作「王」，北、汲、殿三本作「三」，周書、通志作「五」。按「王」乃「五」之訛，今從周書、通志改。</span>允恭最知名。位太子舍人。梁滅入陳，爲尚書庫部郎。陳亡仕隋，起居舍人。
</p>
<p class="em2" id="p91"><a class="gg-link" href="#p91" onclick="return changeColor(this);"></a>
王操字子高，其先太原晉陽人，察母龔氏之外弟也。性敦厚，有籌略。初爲察外兵參軍，親任亞於蔡大寶。及察稱帝，歷五兵尚書、郢州刺史，進位柱國，封新康縣侯。巋嗣位，授鎮右將軍、尚書僕射。及吳明徹爲寇，巋出頓紀南，操撫循將士，莫不用命。明徹既退，江陵獲全，操之力也。遷侍中、中衛將軍、尚書令、開府儀同三司，領荊州刺史。操既位居朝右，每自挹損，深得當時之譽。卒，巋舉哀於朝堂，流涕曰：「天不使吾平蕩江表，何奪吾賢相之速也！」及葬，親祖於瓦官門。贈司空，進爵爲公，諡曰康節。
</p>
<p class="em2" id="p92"><a class="gg-link" href="#p92" onclick="return changeColor(this);"></a>
有七子，次子衡最知名。有才學，位中書、黃門侍郎。
</p>
<p class="em2" id="p93"><a class="gg-link" href="#p93" onclick="return changeColor(this);"></a>
魏益德，襄陽人也。有材幹，膽勇過人。察稱帝，進位柱國，封上黃縣侯。卒，贈司空，諡曰忠壯，進爵爲公。巋之五年，以益德配食察廟。
</p>
<p class="em2" id="p94"><a class="gg-link" href="#p94" onclick="return changeColor(this);"></a>
尹正，其先天水人。察蒞雍州，正爲其府中兵參軍。禽張纘，獲杜岸，皆正之力。察稱帝，除護軍將軍，位柱國，封新野縣侯。卒，贈開府儀同三司，諡曰剛。巋之五年，以正配食察廟。
</p>
<p class="em2" id="p95"><a class="gg-link" href="#p95" onclick="return changeColor(this);"></a>
子德毅，多權略，位大將軍。後以見疑賜死。
</p>
<p class="em2" id="p96"><a class="gg-link" href="#p96" onclick="return changeColor(this);"></a>
甄玄成字敬平，中山人。博達經史，善屬文。少爲簡文所知。以錄事參軍隨察鎮襄陽，轉中記室參軍，頗參政事。以江陵甲兵殷盛，遂懷貳心，密書與元帝，具申誠款。或有得其書，送於察。察深信佛法，常願不殺誦法華經人。玄成素誦法華經，遂以此獲免。察後見之，常曰：「甄公好得法華經力。」後位吏部尚書，有文集二十卷。
</p>
<p class="em2" id="p97"><a class="gg-link" href="#p97" onclick="return changeColor(this);"></a>
子詡，少沈敏，閑習政事。歷中書舍人、尚書右丞。從琮入隋，授開府儀同三司，終於太府少卿。
</p>
<p class="em2" id="p98"><a class="gg-link" href="#p98" onclick="return changeColor(this);"></a>
岑善方字思義，南陽棘陽人。祖惠甫，給事中。父昶，散騎侍郎。善方有器局，博綜經史。以刑獄參軍隨察至襄陽。察初請內附，以善方兼記室充使，往來凡數十反。魏恭帝二年，封長寧縣公。及察稱帝，位散騎侍郎、起部尚書。善方性清慎，有當世幹能，故察委以機密。卒，贈太常卿，諡曰敬。所著文集十卷。
</p>
<p class="em2" id="p99"><a class="gg-link" href="#p99" onclick="return changeColor(this);"></a>
有七子，並有操行。之元、之利、之象最知名。之元太子舍人，早卒。之利仕隋，位零陵郡丞。之象仕隋，尚書虞部員外侍郎，邵陵、上宜、渭南、邯鄲四縣令。
</p>
<p class="em2" id="p100"><a class="gg-link" href="#p100" onclick="return changeColor(this);"></a>
宗如周，南陽人。有才學，以府僚隨察，後至度支尚書。如周面狹長，察以法華經云：「聞經隨喜，而不狹長。」嘗戲之曰：「卿何爲謗經？」如周踧踖，自陳不謗。察又謂之如初。如周懼，出告蔡大寶。大寶知其旨，笑謂之曰：「君當不謗餘經，正應不信法華耳。」如周乃悟。又嘗有人訴事於如周，謂爲經作如州官也。乃曰：「某有屈滯，故來訴如州官。」如周曰：「爾何小人，敢呼我名！」其人慚謝曰：「祗言如周官作如州，不知如州官名如周，早知如州官名如周，則不敢喚如周官作如州。」<span class="jiaozhusup">按文義，第一句及第四句的「如周」，皆當作「如州」。</span>如周乃笑曰：「令卿自責，見侮反深。」眾咸服其寬雅。
</p>
<p class="em2" id="p101"><a class="gg-link" href="#p101" onclick="return changeColor(this);"></a>
袁敞，陳郡人。祖昂，司空。父士俊，安成內史。敞少有識量，博涉文史。以吏部郎使詣周。時主者以敞班在陳使之後，敞固不從命曰：「昔陳之祖父，乃梁諸侯下吏，盜有江東。今周朝宗萬國，招擕以禮。<span class="jiaozhusup">諸本「禮」誤作「利」，據周書、通志改。</span>若使梁之行人在陳之後，便恐彝倫失序。豈使臣之所望焉。」主者不能屈，遂以狀奏。周武帝善之，乃詔敞與陳使異日而進。使還，以稱旨，遷侍中。轉左戶尚書。<span class="jiaozhusup">周書「戶」作「民」，北史避唐諱改。</span>從琮入隋，授開府儀同三司。終於譙州刺史。
</p>
<p class="em2" id="p102"><a class="gg-link" href="#p102" onclick="return changeColor(this);"></a>
論曰：自金行運否，中原喪亂，元氏唯天所命，方一函夏。鐵弗、徒何之輩，雖非行錄所歸，觀其遞爲割據，亦一時之傑。然而卒至夷滅，可謂魏之驅除。
</p>
<p class="em2" id="p103"><a class="gg-link" href="#p103" onclick="return changeColor(this);"></a>
梁主任術好謀，愛賢養士，蓋有英雄之志，霸王之略焉。及淮海版蕩，骨肉猜貳，擁眾自固，稱藩內款，終能據有全楚，中興頹運。雖土宇殊於舊邦，而位號同於曩日。貽厥自遠，享國雖短，不可謂賢哉！嗣子纂業，增修遺構，賞罰得衷，舉厝有方。密邇寇讎，則威略具舉；朝宗上國，則聲猷遠振。豈非繼世之令主乎？琮大去其邦，因而不反，遂爲外戚。不事自持，蓋亦守滿之道也。
</p>
<br/>
</div></body></html>
