<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">北史-卷四·魏本紀第四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
魏本紀第四
</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>
世宗宣武皇帝諱恪，孝文皇帝第二子也。母曰高夫人，初，夢爲日所逐，避於床下，日化爲龍，繞己數匝，寤而驚悸，遂有娠。太和七年閏四月，生帝於平城宮。二十一年正月丙申，立爲皇太子。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
二十三年四月丙午，孝文帝崩。丁巳，太子即皇帝位，諒闇，委政宰輔。五月，高麗國遣使朝貢。六月乙卯，分遣侍臣，巡行州郡，問人疾苦，考察守令，黜陟幽明，褒禮名賢。戊辰，追尊皇妣曰文昭皇后。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
秋八月戊申，遵遺詔，孝文皇帝三夫人已下，悉免歸家。癸丑，增宮臣位一級。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
冬十月癸未，鄧至國王象舒彭來朝。丙戌，謁長陵。丁酉，享太廟。十一月，幽州人王惠定聚眾反，自稱明法皇帝。刺史李肅捕斬之。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
是歲，州鎮十八水饑，分遣使者，開倉振恤。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
景明元年春正月辛丑朔，日有蝕之。壬寅，謁長陵。乙巳，大赦，改元。丁未，齊豫州刺史裴叔業以壽春內屬。二月戊戌，復以彭城王勰爲司徒。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
齊將胡松、李居士軍屯宛，陳伯之水軍逼壽春。夏四月丙申，司徒彭城王勰、車騎將軍王肅大破之。己亥，皇弟恌薨。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
五月甲寅，北鎮饑，遣兼侍中楊播巡撫振恤。六月丙子，以司徒、彭城王勰爲大司馬。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
秋七月己亥朔，日有蝕之。齊將陳伯之寇淮南。八月乙酉，彭城王勰破伯之於肥口。九月，齊州人柳世明聚眾反。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
冬十月丁卯朔，謁長陵。庚寅，齊、兗二州討世明平之。丁亥，改授彭城王勰司徒、錄尚書事。十一月丁巳，陽平王頤薨。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
是歲，州鎮十七大饑，分遣使者，開倉振恤。高麗、吐谷渾等國並遣使朝貢。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
二年春正月丙申朔，謁長陵。庚戌，帝始親政。遵遺詔，聽司徒、彭城王勰以老歸第，<span class="jiaozhusup">魏書卷八世宗紀「老」作「王」。張森楷云：「勰以承明元年（四七六）生，是時（景明二年，五０一）年二十五，不得云老，作『王』是。」按張說是。</span>進太尉、咸陽王禧位太保，以司空、北海王詳爲大將軍、錄尚書事。丁巳，引見群臣於太極前殿，告以覽政之意。壬戌，以太保、咸陽王禧領太尉，以大將軍、廣陵王羽爲司空。分遣大使，黜陟幽明。二月庚午，進宿衛之官位一級。甲戌，大赦。三月乙未朔，詔以比年連有軍旅，正調之外，皆蠲罷。壬戌，青、齊、徐、兗四州大饑，人死者萬餘口。是月，齊雍州刺史蕭衍奉其南康王寶融爲主，東赴建鄴。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
夏五月壬子，廣陵王羽薨。壬戌，太保、咸陽王禧謀反，賜死。六月丁亥，考諸州刺史，加以黜陟。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
秋七月癸巳朔，日有蝕之。乙巳，蠕蠕犯塞。辛酉，大赦。九月丁酉，發畿內夫五萬五千人築京師三百二十坊，四旬罷。己亥，立皇后于氏。乙卯，免壽春營戶，並隸揚州。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
冬十一月丙申，以驃騎大將軍穆亮爲司空。丁酉，以大將軍、北海王詳爲太傅，領司徒。壬寅，改築圓丘於伊水之陽，乙卯，仍有事焉。十二月，齊直後張齊殺其主蕭寶卷以降蕭衍。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
是歲，高麗、吐谷渾等國並遣使朝貢。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
三年春二月戊寅，以旱故，詔州郡掩骸骨。三月，齊建安王寶夤來奔。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
夏四月，詔撫軍將軍李崇討魯陽反蠻。齊主蕭寶融遜位於梁。閏四月丁巳，司空穆亮薨。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
秋七月丁巳朔，日有蝕之。八月乙卯，<span class="jiaozhusup">諸本「乙」作「丁」，魏書作「乙」。按是年八月丙戌朔，無丁卯，乙卯是三十日。今據改。</span>以前太傅、平陽公元丕爲三老。九月丁巳，行幸鄴。丁卯，詔使者弔比干墓。戊寅，閱武於鄴南。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
冬十月庚子，帝躬御弧矢射，遠及一里五十步，群臣勒銘於射所。甲辰，車駕還宮。十二月壬寅，以太極前殿初成，饗群臣，賜布帛有差。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
是歲，河州大饑，死者二千餘口。西域二十七國並遣使朝貢。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
四年春正月乙亥，親耕籍田。三月己巳，皇后先蠶於北郊。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
四月癸未朔，以蕭寶夤爲東揚州刺史，封丹楊郡公、齊王。庚寅，南天竺國獻辟支佛牙。戊戌，爲旱故，命鞫冤獄。己亥，減膳徹懸。辛丑，澍雨大洽。五月甲戌，行梁州事楊椿大破反氐。六月壬午朔，封皇弟悅爲汝南王。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
秋七月乙卯，三老平陽公元丕薨。庚午，詔復收鹽池利。辛未，以彭城王勰爲太師。八月，勿吉國貢楛矢。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
冬十一月己未，封武興國世子楊紹先爲武興王。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
正始元年春正月丙寅，大赦，改元。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
夏五月丁未朔，太傅、北海王詳以罪廢爲庶人。六月，以旱故，徹樂減膳。癸巳，詔有司修案舊典，祗行六事。甲午，帝以旱故，親薦享於太廟。戊戌，詔立周旦、夷、齊廟於首陽山。庚子，以旱故，公卿以下，引咎責躬。<span class="jiaozhusup">魏書「故」作「見」。按「引咎責躬」者應是宣武帝，非指公卿。疑北史「故」下脫「見」字。</span>又錄京師見囚，殊死以下皆減一等；鞭杖之坐，悉原之。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
秋七月癸丑，<span class="jiaozhusup">諸本「癸丑」作「丙子」，魏書作「癸丑」。按是年七月丙午朔，癸丑是八日，無丙子。今據改。</span>假鎮南將軍李崇大破諸蠻。八月丙子，假鎮南將軍元英破梁將馬仙琕於義陽。詔洛陽令有大事，聽面敷奏。乙酉，元英攻拔義陽。辛卯，英又大破梁軍，仍清三關。丁酉，封英爲中山王。九月，詔諸州蠲停徭役，不得橫有徵發。蠕蠕犯塞，詔左僕射源懷討之。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
冬十月乙未，詔斷群臣白衣募吏。十一月戊午，詔有司依漢、魏舊章，營繕國學。十二月丙子，以苑牧公田分賜代遷戶。己卯，詔群臣議定律令。閏月癸卯朔，行梁州事夏侯道遷據漢中來降。<span class="jiaozhusup">魏書「行」上有「蕭衍」二字。按北史例改「蕭衍」爲「梁」，此當有「梁」字。</span>乙丑，以高陽王雍爲司空。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
是歲，高麗遣使來朝貢。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
二年春正月丙子，封宕昌世子梁彌博爲宕昌王。二月，梁州氐、蜀反，絕漢中運路，州刺史邢巒頻大破之。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
夏四月己未，城陽王鸞薨。乙丑，詔曰：「中正所銓，但爲門第，吏部彝倫，仍不才舉。八坐可審議往代擢賢之體，必令才學並申，資望兼致。」邢巒遣統軍王足西伐，頻破梁諸軍，遂入劍閣。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
秋七月戊子，王足擊破梁軍，因逼涪城。八月壬寅，詔中山王英南討襄沔。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
冬十一月戊辰朔，武興王楊紹先叔父集起謀反，詔光祿大夫楊椿討之。王足圍涪城，益州諸郡戍降者十二三，送編籍者五萬餘戶。既而足引軍退。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
是歲，鄧至國遣使朝貢。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
三年春正月丁卯朔，皇子昌生，大赦。壬申，梁、秦二州刺史邢巒連破氐賊，剋武興。秦州人王智等聚眾，自號王公，尋推秦州主簿呂苟兒爲主，年號建明。己卯，楊集起兄弟相率降。二月丙辰，詔求讜言。戊午，詔右衛將軍元麗等討呂苟兒。三月己巳，以戎旅興，詔停諸作。己卯，樂良王長命坐殺人，賜死。庚寅，平南將軍、曲江縣公陳伯之自梁城南奔。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
夏四月丁未，詔罷鹽池禁。五月丙寅，詔以時澤未降，春稼已旱，或有孤老餒疾，無人贍救，因以致死，暴露溝塹者，令洛陽部尉，依法棺埋。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
秋七月庚辰，元麗大破秦賊，降呂苟兒及其王公三十餘人，秦、涇二州平。戊子，中山王英大破梁徐州刺史王伯敖於陰陵。己丑，詔發定、冀、瀛、相、并、肆六州卒十萬，以濟南軍。八月壬寅，安東將軍邢巒破梁將桓和於孤山。諸將所在剋捷，兗州平。壬戌，曲赦涇、秦、岐、涼、河五州。九月癸酉，邢巒大破梁軍於淮南，遂攻鍾離。<span class="jiaozhusup">按魏書言邢巒九月癸酉，大破梁軍於宿豫，徐州平。己丑，中山王英大破梁軍於淮南，遂攻鍾離。本書卷四三邢巒傳說他反對攻鍾離，不肯和元英會師。攻鍾離者是元英，非邢巒。這裏「邢巒」下當有脫文。</span>
</p>
<p class="em2" id="p38"><a class="gg-link" href="#p38" onclick="return changeColor(this);"></a>
冬十一月甲子，帝爲京兆王愉、清河王懌、廣平王懷、汝南王悅講孝經於式乾殿。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
是歲，高麗、蠕蠕國並遣使朝貢。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
四年夏四月戊戌，鍾離大水，中山王英敗績而還。六月己丑朔，詔有司準前式，置國子，立太學，樹小學於四門。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
秋八月己亥，中山王英、齊王蕭寶夤坐鍾離敗，除名。辛丑，敦煌人饑，詔開倉振恤。九月己未，詔以徙正宮極，庸績未酬，以司空、高陽王雍爲太尉，尚書令、廣陽王嘉爲司空，百官悉進位一級。庚申，夏州長史曹明謀反，伏誅。甲子，開斜谷舊道。丙戌，司州人饑，詔開倉振恤。閏月甲午，禁大司馬門不得車馬出入。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
冬十月丁卯，皇后于氏崩。自碣石至於劍閣，東西七千里，置二十二郡尉。<span class="jiaozhusup">魏書上有「十有一月丁未，禁河南畜牝馬」語，北史刪去，此事遂繫於十月，誤。又魏書及通志卷十五下後魏紀「郡」作「都」，疑是。</span>
</p>
<p class="em2" id="p43"><a class="gg-link" href="#p43" onclick="return changeColor(this);"></a>
是歲，西域、東夷四十餘國並遣使朝貢。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
永平元年春三月戊子，皇子昌薨。丙午，以去年旱儉，遣使者所在振恤。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
夏五月辛卯，帝以旱故，減膳徹懸。六月壬申，詔依洛陽舊圖，修聽訟觀。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
秋七月甲午，立夫人高氏爲皇后。八月壬子朔，日有蝕之。癸亥，冀州刺史、京兆王愉據州反。丁卯，大赦，改元。九月丙戌，復前中山王英本封。戊戌，殺太師、彭城王勰。癸卯，假鎮北將軍李平剋信都，冀州平。
</p>
<p class="em2" id="p47"><a class="gg-link" href="#p47" onclick="return changeColor(this);"></a>
冬十月，豫州彭城人白早生殺刺史司馬悅，<span class="jiaozhusup">魏書同。按彭城不屬豫州。本書卷二九魏書卷三七悅本傳、本書卷四三魏書卷六五邢巒傳、冊府卷一二一都作「豫州城人白早生」。本書卷八五劉侯仁傳但作「城人白早生」。「城人」是當時專稱，此「彭」字當是涉上文「彭城王」而衍。</span>據城南叛。十二月己未，尚書邢巒剋懸瓠，斬早生，禽梁將齊苟兒等。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
是歲，北狄、東夷、西域十八國並遣使朝貢。高昌國王麴嘉表求內徙。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
二年春正月，涇州沙門劉慧汪聚眾反，詔華州刺史奚康生討之。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
夏四月己酉，武川鎮饑，詔開倉振恤。甲子，詔緣邊州鎮，自今一不聽寇盜境外，犯者罪同境內。五月辛丑，帝以旱故，減膳徹懸，禁斷屠殺。甲辰，幸華林都亭錄囚徒，死罪以下，降一等。六月辛亥，詔曰：「江海方同，車書宜一，諸州軌轍，南北不等。今可申敕四方，遠近無二。」
</p>
<p class="em2" id="p51"><a class="gg-link" href="#p51" onclick="return changeColor(this);"></a>
秋八月丙午朔，日有蝕之。戊申，以鄧至國世子像覽蹄爲其國王。九月辛巳，封故北海王子顥爲北海王。壬午，詔定諸門闥名。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
冬十月癸丑，以司空、廣陽王嘉爲司徒。庚午，郢州獻七寶床，詔不納。十一月甲申，<span class="jiaozhusup">諸本「十」上衍「冬」字，據魏書刪。</span>詔禁屠殺含孕，以爲永制。己丑，帝於式乾殿爲諸僧、朝臣講維摩詰經。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
十二月，詔五等諸侯，其同姓者出身：公，正六下；侯，從六上；伯，從六下；子，正七上；男，正七下。異族出身：公，從七上；侯，從七下；伯，正八上；子，正八下；男，從八上。清修出身：公，從八下；侯，正九上；伯，正九下；子，從九上；男，從九下。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
是歲，西域、東夷二十四國並遣使朝貢。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
三年春二月壬子，秦州沙門劉光秀謀反，州郡捕斬之。癸亥，秦州隴西羌殺鎮將趙雋反，州軍討平之。三月丙戌，皇子詡生，大赦。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
夏四月，平陽郡之禽昌、襄陵二縣大疫，自正月至此月，死者二千七百三十人。五月丁亥，冀、定二州旱儉，詔開倉振恤。六月甲寅，詔重求遺書於天下。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
冬十月辛卯，中山王英薨。丙申，詔太常立館，使京畿內外疾病之徒，咸令居處，嚴敕醫署分師救療，考其能否而行賞罰。又令有司集諸醫工，惟簡精要，取三十卷以班九服。十二月辛巳，江陽王繼坐事除名。甲申，詔於青州立孝文皇帝廟。殿中侍御史王敞謀反，伏誅。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
是歲，西域、東夷、北狄十六國並遣使朝貢。
</p>
<p class="em2" id="p59"><a class="gg-link" href="#p59" onclick="return changeColor(this);"></a>
四年春正月丁巳，汾州劉龍駒聚眾反，詔諫議大夫薛和討之。二月壬午，青、齊、徐、兗四州人饑甚，遣使振恤。三月壬戌，司徒、廣陽王嘉薨。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
夏四月，梁遣其鎮北將軍張稷及馬仙琕寇朐山。詔徐州刺史盧昶率眾赴之。五月己亥，遷代京銅龍置天泉池西。丙辰，詔禁天文學。
</p>
<p class="em2" id="p61"><a class="gg-link" href="#p61" onclick="return changeColor(this);"></a>
冬十一月，朐山城陷，盧昶大敗而還。十二月壬戌朔，日有蝕之。
</p>
<p class="em2" id="p62"><a class="gg-link" href="#p62" onclick="return changeColor(this);"></a>
是歲，西域、東夷、北狄二十九國並遣使朝貢。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
延昌元年春正月乙巳，以頻年水旱，百姓饑弊，分遣使者，開倉振恤。丙辰，以尚書令高肇爲司徒，清河王懌爲司空。三月甲午，州郡十一大水，詔開倉振恤。以京師穀貴，出倉粟八十萬石以振恤貧者。己未，安樂王詮薨。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
夏四月，詔以旱故，斷食粟之畜。丁卯，詔曰：「遷京嵩縣，年將二紀，博士端然虛祿。靖言念之，有兼愧慨。可嚴敕有司，國子學，孟冬使成；太學、四門，明年暮春令就。」戊辰，以旱故，詔尚書與群司鞫理獄訟。辛未，詔饑人就穀六鎮。丁丑，帝以旱故，減膳徹懸。癸未，詔曰：「肆州地震陷裂，死傷甚多。亡者不可復追，生病宜加療救。可遣太醫、折傷醫并給所須藥就療。」乙酉，大赦，改元。詔立理訴殿、申訟車，以盡冤窮之理。五月丙午，詔天下有粟之家，供年之外，悉貸饑人。自二月不雨至於是月。己未晦，日有蝕之。六月壬申，澍雨大洽。戊寅，通河南牝馬之禁。庚辰，詔出太倉粟五十萬石，以振京師及州郡饑人。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
冬十月乙亥，立皇子詡爲皇太子。十一月丙申，詔以東宮建，賜天下爲父後者爵一級。孝子順孫廉夫節婦旌表門閭，量給粟帛。十二月己巳，詔守宰爲御史彈赦免者，及考在中第，皆代之。
</p>
<p class="em2" id="p66"><a class="gg-link" href="#p66" onclick="return changeColor(this);"></a>
是歲，西域、東夷十國並遣使朝貢。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
二年春正月戊戌，帝御申訟車，親理冤訟。二月丙辰朔，振恤京師貧人。甲戌，以六鎮大饑，開倉拯贍。己卯，進太尉、高陽王雍位太保。閏月辛丑，以苑牧地賜代遷人無田者。
</p>
<p class="em2" id="p68"><a class="gg-link" href="#p68" onclick="return changeColor(this);"></a>
是春，人饑，死者數萬口。
</p>
<p class="em2" id="p69"><a class="gg-link" href="#p69" onclick="return changeColor(this);"></a>
夏四月庚子，以絹十五萬疋振河南郡人。五月甲寅朔，日有蝕之。是月，壽春大水，遣平東將軍奚康生等步騎數千赴之。六月乙酉，青州人饑，詔使者開倉振恤。甲午，曲赦揚州。辛亥，帝御申訟車，親理冤訟。是夏，十三郡大水。
</p>
<p class="em2" id="p70"><a class="gg-link" href="#p70" onclick="return changeColor(this);"></a>
秋八月辛卯，詔以水旱饑儉，百姓多陷罪辜，降死以下刑。九月丙辰，以貴族豪門，崇習奢侈，詔尚書嚴立限級，節其流宕。
</p>
<p class="em2" id="p71"><a class="gg-link" href="#p71" onclick="return changeColor(this);"></a>
冬十月，詔以恒、肆地震，人多死傷，重丐一年租賦。十二月丙戌，丐洛陽、河陰二縣租賦。乙巳，詔以恒、肆地震，人多離災，其有課丁沒盡，老幼單立，家無受復者，各賜廩粟，以接來稔。
</p>
<p class="em2" id="p72"><a class="gg-link" href="#p72" onclick="return changeColor(this);"></a>
是歲，東夷、西域十餘國並遣使朝貢。
</p>
<p class="em2" id="p73"><a class="gg-link" href="#p73" onclick="return changeColor(this);"></a>
三年春二月乙未，詔曰：「肆州秀容郡敷城縣、雁門郡原平縣並自去年四月以來山鳴地震，于今不已。告譴彰咎，朕甚懼焉。可恤瘼寬刑，以答災譴。」
</p>
<p class="em2" id="p74"><a class="gg-link" href="#p74" onclick="return changeColor(this);"></a>
夏四月，青州人饑。辛巳，開倉振恤。乙巳，上御申訟車，親理冤訟。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
秋八月甲申，帝臨朝堂，考百司而加黜陟。
</p>
<p class="em2" id="p76"><a class="gg-link" href="#p76" onclick="return changeColor(this);"></a>
冬十一月辛亥，詔司徒高肇爲大將軍、平蜀大都督，步騎十五萬，西伐益州。丁巳，幽州沙門劉僧紹聚眾反，自號淨居國明法王。州郡捕斬之。十二月庚寅，詔立明堂。
</p>
<p class="em2" id="p77"><a class="gg-link" href="#p77" onclick="return changeColor(this);"></a>
是歲，東夷、西域八國並遣使朝貢。
</p>
<p class="em2" id="p78"><a class="gg-link" href="#p78" onclick="return changeColor(this);"></a>
四年春正月甲寅，帝不豫。丁巳，崩于式乾殿，時年三十三。二月甲戌朔，上尊諡曰宣武皇帝，廟號世宗。甲午，葬景陵。
</p>
<p class="em2" id="p79"><a class="gg-link" href="#p79" onclick="return changeColor(this);"></a>
帝幼有大度，喜怒不形於色，雅性儉素。初，孝文欲觀諸子志尚，大陳寶物，任其所取。京兆王愉等皆競取珍玩，帝唯取骨如意而已。孝文大奇之。及庶人恂失德，孝文謂彭城王勰曰：「吾固疑此兒有非常志相，今果然矣！」乃見立爲儲貳。雅愛經史，尤長釋氏之義，每至講論，連夜忘疲。善風儀，美容貌，臨朝深默，端嚴若神，有人君之量矣。
</p>
<p class="em2" id="p80"><a class="gg-link" href="#p80" onclick="return changeColor(this);"></a>
肅宗孝明皇帝諱詡，宣武皇帝之第二子也。母曰胡充華。永平三年三月丙戌，生於宣光殿之東北，有光照於庭中。延昌元年十月乙亥，立爲皇太子。
</p>
<p class="em2" id="p81"><a class="gg-link" href="#p81" onclick="return changeColor(this);"></a>
四年正月丁巳，宣武帝崩。是夜，太子即皇帝位。戊午，大赦。己未，徵下西討東防諸軍。庚申，詔太保、高陽王雍入居西柏堂決庶政，以任城王澄爲尚書令，百官總己以聽二王。二月庚辰，尊皇后高氏爲皇太后。辛巳，司徒高肇至京師，以罪賜死。癸未，進太保、高陽王雍位太傅，領太尉，以司空、清河王懌爲司徒，以驃騎大將軍、廣平王懷爲司空。己亥，尊胡充華爲皇太妃。<span class="jiaozhusup">諸本「己」作「乙」，魏書卷九肅宗紀作「己」。按是年二月甲戌朔，乙亥是二日，己亥是二十五日。上有庚辰七日、辛巳八日、癸未十日，依日序應作「己亥」。今據改。</span>三月甲辰朔，皇太后出俗爲尼，徙御金墉城。丙辰，詔進宮臣位一級。乙丑，進文武群官位一級。
</p>
<p class="em2" id="p82"><a class="gg-link" href="#p82" onclick="return changeColor(this);"></a>
夏六月，沙門法慶聚眾反於冀州，殺阜城令，自稱大乘。
</p>
<p class="em2" id="p83"><a class="gg-link" href="#p83" onclick="return changeColor(this);"></a>
秋八月乙亥，領軍于忠矯詔殺左僕射郭祚、尚書裴植，免太傅、高陽王雍官，以王還第。丙子，尊皇太妃爲皇太后。戊子，帝朝太后於宣光殿。大赦。己丑，進司徒、清河王懌爲太傅，領太尉；以司空、廣平王懷爲太保，領司徒；任城王澄爲司空。庚寅，以車騎大將軍于忠爲尚書令，特進崔光爲車騎大將軍，並儀同三司。壬辰，復江陽王繼本國，復濟南王彧先封爲臨淮王。群臣奏請皇太后臨朝稱制。九月乙巳，皇太后親覽萬機。甲寅，征北大將軍元遙破斬法慶，<span class="jiaozhusup">諸本「北」作「西」，魏書作「北」。按漢魏南北朝墓誌集釋（以後簡稱墓誌集釋）元遙墓誌作「北」。今據改。</span>傳首京師。安定王燮薨。
</p>
<p class="em2" id="p84"><a class="gg-link" href="#p84" onclick="return changeColor(this);"></a>
冬十二月辛丑，以高陽王雍爲太師。己酉，鎮南將軍崔亮破梁將趙祖悅軍，遂圍硤石。丁卯，帝、皇太后謁景陵。
</p>
<p class="em2" id="p85"><a class="gg-link" href="#p85" onclick="return changeColor(this);"></a>
是歲，東夷、西域、北狄十八國並遣使朝貢。
</p>
<p class="em2" id="p86"><a class="gg-link" href="#p86" onclick="return changeColor(this);"></a>
熙平元年春正月戊辰朔，大赦，改元。荊沔都督元志大破梁軍。以吏部尚書李平爲行臺，節度討硤石諸軍。二月乙巳，鎮東將軍蕭寶夤大破梁將於淮北。癸亥，初聽秀才對策，第中上已上敘之。乙丑，鎮南崔亮、鎮軍李平等剋硤石，斬趙祖悅，傳首京師，盡俘其眾。三月戊辰朔，日有蝕之。
</p>
<p class="em2" id="p87"><a class="gg-link" href="#p87" onclick="return changeColor(this);"></a>
夏四月戊戌，以瀛州人饑，開倉振恤。五月丁卯朔，以炎旱，命釐察獄訟，權停作役。庚午，詔放華林野獸於山澤。
</p>
<p class="em2" id="p88"><a class="gg-link" href="#p88" onclick="return changeColor(this);"></a>
秋七月庚午，重申殺牛禁。八月丙午，詔古帝諸陵四面各五十步，勿聽耕稼。九月丁丑，淮堰破，梁緣淮城戍村落十餘萬口，皆漂入海。
</p>
<p class="em2" id="p89"><a class="gg-link" href="#p89" onclick="return changeColor(this);"></a>
是歲，吐谷渾、宕昌、鄧至、高昌、陰平等國並遣使朝貢。
</p>
<p class="em2" id="p90"><a class="gg-link" href="#p90" onclick="return changeColor(this);"></a>
二年春正月，大乘餘賊，復相聚攻瀛州，刺史宇文福討平之。甲戌，大赦。庚寅，詔遣大使巡行四方，問疾苦，恤孤寡，黜陟幽明。二月丁未，封御史中尉元匡爲東平王。三月丁亥，太保、領司徒、廣平王懷薨。
</p>
<p class="em2" id="p91"><a class="gg-link" href="#p91" onclick="return changeColor(this);"></a>
夏四月丁酉，詔京尹所統年高者，板賜郡各有差。戊申，以開府儀同三司胡國珍爲司徒。乙卯，皇太后幸伊闕石窟寺，即日還宮。改封安定王超爲北平王。五月庚辰，重申天文禁，犯者以大辟論。
</p>
<p class="em2" id="p92"><a class="gg-link" href="#p92" onclick="return changeColor(this);"></a>
秋七月乙亥，儀同三司、汝南王悅坐殺人免官，以王還第。己巳，享太廟。八月戊戌，宴道武以來宗室年十五以上於顯陽殿，申家人禮。己亥，詔庶族子弟年未十五，不聽入仕。庚子，詔咸陽、京兆二王子女，還附屬籍。丁未，詔太師、高陽王雍入居門下，參決尚書奏事。
</p>
<p class="em2" id="p93"><a class="gg-link" href="#p93" onclick="return changeColor(this);"></a>
冬十月，以幽、冀、滄、瀛、光五州饑，遣使巡撫，開倉振恤。
</p>
<p class="em2" id="p94"><a class="gg-link" href="#p94" onclick="return changeColor(this);"></a>
是歲，東夷、西域、氐、羌等十一國並遣使朝貢。
</p>
<p class="em2" id="p95"><a class="gg-link" href="#p95" onclick="return changeColor(this);"></a>
神龜元年春正月甲子，詔以氐酋楊定爲陰平王。壬申，詔給京畿及諸州老人板郡縣各有差，及賜鰥寡孤獨粟帛。庚辰，詔以雜役戶或冒入清流，所在職人，皆令五人相保。無人任保者，奪官還役。乙酉，秦州羌反。<span class="jiaozhusup">各本「反」作「及」，殿本從魏書作「反」。按魏書卷一０五天象志一云：「神龜元年正月，秦州羌反。」「及」字訛，今從殿本。</span>幽州大飢，死者三千七百九十人。詔刺史開倉振恤。二月己酉，詔以神龜表瑞，大赦，改元。東益州氐反。三月，南秦州氐反。
</p>
<p class="em2" id="p96"><a class="gg-link" href="#p96" onclick="return changeColor(this);"></a>
夏四月丁酉，司徒胡國珍薨。甲辰，改封江陽王繼爲京兆王。六月，自正月不雨，是月辛卯，澍雨乃降。
</p>
<p class="em2" id="p97"><a class="gg-link" href="#p97" onclick="return changeColor(this);"></a>
秋七月，河州人卻鐵匆聚眾反，自稱水池王。閏月甲辰，開恒州銀山禁。八月癸丑朔，詔京師見囚殊死以下，悉減一等。甲子，卻鐵匆詣行臺源子恭降。
</p>
<p class="em2" id="p98"><a class="gg-link" href="#p98" onclick="return changeColor(this);"></a>
九月戊申，皇太后高氏崩于瑤光寺。冬十月丁卯，以尼禮葬高太后於芒山。
</p>
<p class="em2" id="p99"><a class="gg-link" href="#p99" onclick="return changeColor(this);"></a>
十二月辛未，詔曰：「人生有終，下歸兆域。京邑隱振，口盈億萬，貴賤攸憑，未有定所。今制乾脯山以西，擬爲九原。」
</p>
<p class="em2" id="p100"><a class="gg-link" href="#p100" onclick="return changeColor(this);"></a>
是歲，東夷、西域、北狄十一國並遣使朝貢。
</p>
<p class="em2" id="p101"><a class="gg-link" href="#p101" onclick="return changeColor(this);"></a>
二年春正月辛巳朔，日有蝕之。丁亥，詔曰：「皇太后撝挹自居，稱號弗備。宜遵舊典，稱詔宇內，以副黎蒸元元之望。」是月，改葬文昭皇太后高氏。二月乙丑，齊郡王祐薨。庚午，羽林千餘人焚征西將軍張彝第，敺傷彝，燒殺其子均。乙亥，大赦。丁丑，詔求直言。壬寅，詔以旱故，命依舊雩祈，察理冤獄，掩胔埋骼，振窮恤寡。三月甲辰，澍雨大洽。
</p>
<p class="em2" id="p102"><a class="gg-link" href="#p102" onclick="return changeColor(this);"></a>
夏五月戊戌，以司空、任城王澄爲司徒，京兆王繼爲司空。
</p>
<p class="em2" id="p103"><a class="gg-link" href="#p103" onclick="return changeColor(this);"></a>
秋八月己未，<span class="jiaozhusup">諸本「己」作「乙」，魏書作「己」。按是年八月戊申朔，無乙未，己未是十二日。今據改。</span>御史中尉、東平王匡坐事削除官爵。九月庚寅，皇太后幸嵩高山。癸巳，還宮。
</p>
<p class="em2" id="p104"><a class="gg-link" href="#p104" onclick="return changeColor(this);"></a>
冬十二月癸丑，司徒、任城王澄薨。庚申，大赦。詔除淫祀，焚諸雜神。
</p>
<p class="em2" id="p105"><a class="gg-link" href="#p105" onclick="return changeColor(this);"></a>
是歲，吐谷渾、宕昌、嚈噠等國並遣使朝貢。
</p>
<p class="em2" id="p106"><a class="gg-link" href="#p106" onclick="return changeColor(this);"></a>
正光元年春正月乙亥朔，日有蝕之。
</p>
<p class="em2" id="p107"><a class="gg-link" href="#p107" onclick="return changeColor(this);"></a>
夏四月丙辰，詔尚書長孫承業巡撫北蕃，觀察風俗。五月辛巳，以炎旱故，詔八坐鞫見囚，申枉濫。
</p>
<p class="em2" id="p108"><a class="gg-link" href="#p108" onclick="return changeColor(this);"></a>
秋七月丙子，侍中元叉、中常侍劉騰奉帝幸前殿，<span class="jiaozhusup">魏書「中常侍」作「侍中」。按魏書卷九四劉騰傳，騰於宣武時爲中常侍，靈太后臨朝，除崇訓太僕、中侍中。中侍中見隋書卷二七百官志。劉騰此時官當是「中侍中」。</span>矯皇太后詔，歸政遜位。乃幽皇太后北宮，殺太傅、清河王懌，總勒禁旅，決事殿中。辛卯，帝加元服，大赦，改元。內外百官進位一等。八月甲寅，相州刺史、中山王熙舉兵欲誅叉、騰，<span class="jiaozhusup">諸本無「叉」字，魏書有。按魏書卷一九下熙本傳，熙舉兵以討元叉爲名，「叉」字不可少，今據補。</span>不果，見殺。九月壬辰，蠕蠕主阿那瑰來奔。戊戌，以太師、高陽王雍爲丞相。
</p>
<p class="em2" id="p109"><a class="gg-link" href="#p109" onclick="return changeColor(this);"></a>
冬十月乙卯，以儀同三司、汝南王悅爲太尉。十一月己亥，封阿那瑰爲朔方郡公、蠕蠕王。十二月壬子，詔送蠕蠕王阿那瑰歸北。辛酉，以司空、京兆王繼爲司徒。
</p>
<p class="em2" id="p110"><a class="gg-link" href="#p110" onclick="return changeColor(this);"></a>
二年春正月，南秦州氐反。二月，車駕幸國子學，講孝經。三月庚午，幸國子學，祠孔子，以顏回配。甲午，右衛將軍奚康生於禁中將殺元叉，不果，爲叉所害。以儀同三司劉騰爲司空。
</p>
<p class="em2" id="p111"><a class="gg-link" href="#p111" onclick="return changeColor(this);"></a>
夏四月庚子，進司徒、京兆王繼位太保。壬寅，以儀同三司崔光爲司徒。五月丁酉朔，日有蝕之。<span class="jiaozhusup">按是年五月戊辰朔。此作丁酉誤。</span>
</p>
<p class="em2" id="p112"><a class="gg-link" href="#p112" onclick="return changeColor(this);"></a>
秋七月癸丑，<span class="jiaozhusup">諸本「癸」作「己」，魏書作「癸」。按是年七月丁酉朔，無己丑；癸丑是十七日。今據改。</span>以旱故，詔有司修案舊典，祗行六事。八月己巳，蠕蠕後主郁久閭侯匿伐來奔懷朔鎮。<span class="jiaozhusup">按本書卷九八魏書卷一０三蠕蠕傳、通鑑卷一四九「侯」作「俟」，疑是。但魏書肅宗紀也作「侯」。</span>
</p>
<p class="em2" id="p113"><a class="gg-link" href="#p113" onclick="return changeColor(this);"></a>
十二月甲戌，詔司徒崔光、安豐王延明等議定服章。庚辰，以東益、南秦州氐反，詔河間王琛討之，失利。
</p>
<p class="em2" id="p114"><a class="gg-link" href="#p114" onclick="return changeColor(this);"></a>
是歲，烏萇、居密、波斯、高昌、勿吉、伏羅、高車等國並遣使朝貢。
</p>
<p class="em2" id="p115"><a class="gg-link" href="#p115" onclick="return changeColor(this);"></a>
三年春正月辛亥，耕籍田。
</p>
<p class="em2" id="p116"><a class="gg-link" href="#p116" onclick="return changeColor(this);"></a>
夏四月庚辰，以高車國主覆羅伊匐爲鎮西將軍、西海郡公、高車國王。五月壬辰朔，日有蝕之。六月己巳，以旱故，詔分遣有司馳祈岳瀆及諸山川百神能興雲雨者。命理冤獄，止土功，減膳徹懸，禁止屠殺。
</p>
<p class="em2" id="p117"><a class="gg-link" href="#p117" onclick="return changeColor(this);"></a>
冬十一月己丑朔，日有蝕之。乙巳，祀圓丘。丙午，詔班曆，大赦。十二月癸酉，以太保、京兆王繼爲太傅，<span class="jiaozhusup">按魏書云：「十有二月癸酉，以左光祿大夫皇甫度爲儀同三司。乙酉，以車騎大將軍、尚書右僕射元欽爲儀同三司，太保、京兆王繼爲太傅。」則元繼爲太傅是在乙酉。北史刪皇甫度、元欽二事，保留「癸酉」，誤刪「乙酉」。</span>司徒崔光爲太保。
</p>
<p class="em2" id="p118"><a class="gg-link" href="#p118" onclick="return changeColor(this);"></a>
是歲，波斯、不溪、龜茲、吐谷渾並遣使朝貢。
</p>
<p class="em2" id="p119"><a class="gg-link" href="#p119" onclick="return changeColor(this);"></a>
四年春二月壬申，追封故咸陽王禧爲敷城王，京兆王愉爲臨洮王，清河王懌爲范陽王，以禮加葬。丁丑，河間王琛、章武王融並以貪汙，削爵除名。己卯，蠕蠕主阿那瑰率眾犯塞，遣尚書左丞元孚爲北道行臺，持節喻之。蠕蠕後主郁久閭侯匿伐來朝。司空劉騰薨。
</p>
<p class="em2" id="p120"><a class="gg-link" href="#p120" onclick="return changeColor(this);"></a>
夏四月，阿那瑰執元孚北遁。
</p>
<p class="em2" id="p121"><a class="gg-link" href="#p121" onclick="return changeColor(this);"></a>
秋八月癸未，追復故范陽王懌爲清河王。<span class="jiaozhusup">諸本「清河」誤作「河間」，據魏書改。清河王懌傳見本書卷一九。</span>九月丁酉，詔太尉、汝南王悅入居門下，與丞相、高陽王雍參決尚書奏事。
</p>
<p class="em2" id="p122"><a class="gg-link" href="#p122" onclick="return changeColor(this);"></a>
冬十一月癸未朔，日有蝕之。丙申，趙郡王謐薨。丁酉，太保崔光薨。十二月，以太尉、汝南王悅爲太保。徐州刺史、北海王顥坐貪汙，削爵除官。
</p>
<p class="em2" id="p123"><a class="gg-link" href="#p123" onclick="return changeColor(this);"></a>
是歲，宕昌、庫莫奚國並遣使朝貢。
</p>
<p class="em2" id="p124"><a class="gg-link" href="#p124" onclick="return changeColor(this);"></a>
五年春正月辛丑，祀南郊。
</p>
<p class="em2" id="p125"><a class="gg-link" href="#p125" onclick="return changeColor(this);"></a>
三月，沃野鎮人破六韓拔陵反，聚眾殺鎮將，號真王元年。
</p>
<p class="em2" id="p126"><a class="gg-link" href="#p126" onclick="return changeColor(this);"></a>
夏四月，高平酋長胡琛反，自稱高平王，攻鎮以應拔陵。別將盧祖遷擊破之。五月，都督北征諸軍事、臨淮王彧攻討，敗于五原，削除官爵。壬申，詔尚書令李崇爲大都督，率廣陽王深等北討。<span class="jiaozhusup">魏書「深」作「淵」，北史避唐諱改。</span>
</p>
<p class="em2" id="p127"><a class="gg-link" href="#p127" onclick="return changeColor(this);"></a>
六月，秦州城人莫折大提據城反，自稱秦王，殺刺史李彥。大提尋死，子念生代立，僭稱天子，年號天建，置立百官。丁酉，大赦。
</p>
<p class="em2" id="p128"><a class="gg-link" href="#p128" onclick="return changeColor(this);"></a>
秋七月戊午，復河間王琛、臨淮王彧本封。是月，涼州幢帥于菩提、呼延雄執刺史宋潁，據州反。念生遣其兄高陽王天生下隴東寇。八月甲午，雍州刺史元志西討，大敗於隴東，退守岐州。丙申，詔諸州鎮軍元非犯配者，悉免爲編戶。<span class="jiaozhusup">魏書「軍」下有「貫」字。按「諸州鎮軍貫」指名屬軍籍之「城人」，與州鎮軍有別，「貫」字不宜省。</span>改鎮爲州，依舊立稱。
</p>
<p class="em2" id="p129"><a class="gg-link" href="#p129" onclick="return changeColor(this);"></a>
九月壬申，詔尚書左僕射、齊王蕭寶夤爲西道行臺、大都督；復撫軍、北海王顥官爵，爲都督。並率諸將西討。乙亥，帝幸明堂，餞寶夤等。吐谷渾主伏連籌遣兵討涼州，于菩提走，追斬之。城人趙天安復推宋潁爲刺史。
</p>
<p class="em2" id="p130"><a class="gg-link" href="#p130" onclick="return changeColor(this);"></a>
冬十月，營州城人劉安定、就德興據城反，執刺史李仲遵。城人王惡兒斬安定以降。德興東走，自號燕王。
</p>
<p class="em2" id="p131"><a class="gg-link" href="#p131" onclick="return changeColor(this);"></a>
十二月，詔太傅、京兆王繼爲太師、大將軍，率諸將西討。汾州正平、平陽胡叛逆，詔復征東將軍、章武王融封爵，爲大都督，率眾討之。莫折念生遣兵攻涼州，城人趙天安復執刺史以應之。
</p>
<p class="em2" id="p132"><a class="gg-link" href="#p132" onclick="return changeColor(this);"></a>
是歲，嚈噠、契丹、地豆干、庫莫奚等國並遣使朝貢。
</p>
<p class="em2" id="p133"><a class="gg-link" href="#p133" onclick="return changeColor(this);"></a>
孝昌元年春正月庚申，徐州刺史元法僧據城反，自稱宋王，年號天啟。遣其子景仲歸梁。梁遣其將豫章王綜入守彭城。法僧擁其僚屬南入。詔臨淮王彧、尚書李憲爲都督，安豐王延明爲東道行臺，俱討徐州。癸亥，蕭寶夤及征西將軍崔延伯大破賊於黑水。天生退走入隴，涇、岐及隴悉平。<span class="jiaozhusup">魏書作「天生退走入隴西，涇岐及隴東悉平」。按「西」「東」二字不可省。</span>以太師、大將軍、京兆王繼爲太尉。二月，詔追復故樂良王長命爵，以其子忠紹之。戊戌，大赦。三月甲戌，詔五品以上，各薦所知。
</p>
<p class="em2" id="p134"><a class="gg-link" href="#p134" onclick="return changeColor(this);"></a>
夏四月辛卯，皇太后復臨朝攝政，引群臣面陳得失。壬辰，征西將軍、都督崔延伯大敗於涇川，戰歿。六月癸未，大赦，改元。蠕蠕主阿那瑰大破拔陵。是月，諸將逼彭城，蕭綜夜潛出降，梁諸將奔退，眾軍追躡，免者十一二。
</p>
<p class="em2" id="p135"><a class="gg-link" href="#p135" onclick="return changeColor(this);"></a>
秋八月癸酉，詔斷遠近貢獻珍麗，違者免官。柔玄鎮人杜洛周反於上谷，年號真王。九月乙卯，詔減天下諸調之半。<span class="jiaozhusup">魏書同。冊府卷四九０、御覽卷一０三「諸」作「租」。</span>壬戌，詔五品以上，各舉所知。辛未，曲赦南北秦州。
</p>
<p class="em2" id="p136"><a class="gg-link" href="#p136" onclick="return changeColor(this);"></a>
冬十月，蠕蠕遣使朝貢。十一月辛亥，詔父母年八十以上者，皆聽居官。時四方多事，諸蠻復反。
</p>
<p class="em2" id="p137"><a class="gg-link" href="#p137" onclick="return changeColor(this);"></a>
十二月，山胡劉蠡升反，自稱天子。
</p>
<p class="em2" id="p138"><a class="gg-link" href="#p138" onclick="return changeColor(this);"></a>
二年春正月庚戌，封廣平王懷長子誨爲范陽王。壬子，以太保、汝南王悅領太尉。
</p>
<p class="em2" id="p139"><a class="gg-link" href="#p139" onclick="return changeColor(this);"></a>
是月，五原鮮于脩禮反於定州，年號魯興。二月甲申，<span class="jiaozhusup">諸本「甲」作「庚」，魏書作「甲」。按是年二月庚午朔，無庚申，甲申是十五日。今據改。</span>帝及皇太后臨大夏門，親覽冤訟。三月庚子，追復中山王熙本爵，以其子叔仁紹之。
</p>
<p class="em2" id="p140"><a class="gg-link" href="#p140" onclick="return changeColor(this);"></a>
夏四月，大赦。戊申，北討都督河間王琛、長孫承業失利奔還，詔並免官爵。五月丁未，車駕將北討，內外戒嚴。前給事黃門侍郎元略自梁還朝，封義陽王。以丞相、高陽王雍爲大司馬。
</p>
<p class="em2" id="p141"><a class="gg-link" href="#p141" onclick="return changeColor(this);"></a>
六月己巳，曲赦齊州。絳蜀陳雙熾聚眾反，自號始建王。曲赦平陽、建興、正平三郡。詔假鎮西將軍、都督長孫承業討雙熾，平之。丙子，改封義陽王略爲東平王。戊寅，詔復京兆王繼本封江陽王。戊子，詔曰：「自運屬艱棘，歷載于茲。朕威德不能遐被，經略無以及遠，何以苟安黃屋，無愧黔黎！今便避居正殿，蔬食素服。當親自招募，收集忠勇。其有直言正諫之士，敢決徇義之夫，二十五日，悉集華林東門，人別引見，共論得失。」
</p>
<p class="em2" id="p142"><a class="gg-link" href="#p142" onclick="return changeColor(this);"></a>
秋八月丙子，進封廣川縣公元巶爲常山王。<span class="jiaozhusup">諸本「巶」作「邵」。按新出常山文恭王墓誌云：「王諱巶，字子開。」乃清河王懌第二子。誌言其以廣川縣公進爵常山王，與此全合。「巶」字見集韻卷三宵韻下，即昭穆之「昭」。梁書卷二八韋放傳、卷三二陳慶之傳兩見魏之常山王元昭，並即此人。本書此紀及卷三孝靜紀興和元年，卷九二劉思逸傳並訛作「邵」（或作「劭」），今並依墓誌改正，下不另出校記。</span>戊子，進武城縣公子攸爲長樂王。癸巳，賊帥元洪業斬鮮于脩禮請降，爲賊黨葛榮所殺。
</p>
<p class="em2" id="p143"><a class="gg-link" href="#p143" onclick="return changeColor(this);"></a>
九月辛亥，葛榮敗都督廣陽王深、章武王融於博野白牛邏。融歿於陣。榮自稱天子，國號齊，年稱廣安。
</p>
<p class="em2" id="p144"><a class="gg-link" href="#p144" onclick="return changeColor(this);"></a>
冬十一月戊戌，杜洛周攻陷幽州，執刺史王延年及行臺常景。丙午，稅京師田租，畝五升；借賃公田者，畝一斗。閏月，稅市，人出入者，各一錢，店舍爲五等。梁將元樹逼壽春，揚州刺史李憲力屈而降。初留州縣及長史、司馬、戍主副質子於京師。<span class="jiaozhusup">魏書「州」下有「郡」字。按州（刺史）及縣（令）並留質子，不應郡（太守）獨否，此誤脫「郡」字。</span>詔：「頃舊京淪覆，中原喪亂，宗室子女屬籍在七廟內爲雜戶濫門拘辱者，悉聽離絕。」
</p>
<p class="em2" id="p145"><a class="gg-link" href="#p145" onclick="return changeColor(this);"></a>
是歲，疊伏羅、庫莫奚國並遣使朝貢。<span class="jiaozhusup">各本脫「莫奚」二字，殿本據魏書補，今從之。庫莫奚見本書卷九四奚傳。</span>
</p>
<p class="em2" id="p146"><a class="gg-link" href="#p146" onclick="return changeColor(this);"></a>
三年春正月甲戌，以司空皇甫度爲司徒，儀同三司蕭寶夤爲司空。辛巳，葛榮陷殷州，刺史崔楷固節死之。甲申，詔峻鑄錢之制。蕭寶夤大敗于涇州，北海王顥尋亦敗走。曲赦關西及正平、平陽、建興。戊子，以司徒皇甫度爲太尉。己丑，以四方未平，詔內外戒嚴，將親征。
</p>
<p class="em2" id="p147"><a class="gg-link" href="#p147" onclick="return changeColor(this);"></a>
二月丁酉，詔開輸賞格。輸粟入瀛、定、岐、雍四州者，官斗二百斛賞一階；入二華州者，五百石賞一階。不限多少，粟畢授官。虜賊據潼關。三月甲子，詔將西討，中外戒嚴。虜賊走，復潼關。
</p>
<p class="em2" id="p148"><a class="gg-link" href="#p148" onclick="return changeColor(this);"></a>
秋七月，相州刺史、安樂王鑒據州反。己丑，大赦。八月，都督源子邕、李神軌、裴衍攻鄴。丁未，斬鑒，相州平。
</p>
<p class="em2" id="p149"><a class="gg-link" href="#p149" onclick="return changeColor(this);"></a>
九月己未，<span class="jiaozhusup">魏書「己未」作「辛卯」。按是年九月辛酉朔，既無己未，亦無辛卯。</span>東豫州刺史元慶和以城南叛。秦州城人杜粲殺莫折念生，自行州事。
</p>
<p class="em2" id="p150"><a class="gg-link" href="#p150" onclick="return changeColor(this);"></a>
冬十月戊申，曲赦恒農已西河北、正平、平陽、邵郡及關西諸州。<span class="jiaozhusup">諸本「已」作「巴」，「州」下有「軍」字。魏書百衲本作「已」，無「軍」字。按巴西與河北、正平、平陽等郡相去懸遠，作「已」是，今據改。又當時並不以「軍」爲地區名稱，「軍」乃涉下文「甲」字形似而衍，今據刪。</span>甲寅，雍州刺史蕭寶夤據州反，自號齊，年稱隆緒。
</p>
<p class="em2" id="p151"><a class="gg-link" href="#p151" onclick="return changeColor(this);"></a>
十一月己丑，葛榮攻陷冀州，執刺史元孚，逐出居人，凍死者十六七。十二月戊申，都督源子邕、裴衍與榮戰，敗於陽平東北，並歿。是月，杜粲爲駱超所殺。超遣使歸罪。
</p>
<p class="em2" id="p152"><a class="gg-link" href="#p152" onclick="return changeColor(this);"></a>
是歲，蠕蠕遣使朝貢。
</p>
<p class="em2" id="p153"><a class="gg-link" href="#p153" onclick="return changeColor(this);"></a>
武泰元年春正月乙丑，生皇女，祕言皇子。丙寅，大赦，改元。丁丑，雍州人侯終德相率攻蕭寶夤。寶夤度渭走，雍州平。
</p>
<p class="em2" id="p154"><a class="gg-link" href="#p154" onclick="return changeColor(this);"></a>
二月癸丑，帝崩於顯陽殿，時年十九。甲寅，皇子即位，大赦。皇太后詔曰：「皇家握曆受圖，年將二百，祖宗累聖，社稷載安。高祖以文思先天，世宗以下武繼世，大行在御，重以寬仁奉養，率由溫明恭順。實望穹靈降祐，麟趾眾繁，自潘充華有孕椒宮，冀誕儲兩，而熊羆無兆，唯虺遂彰。于時直以國步未康，假稱統胤，欲以底定物情，係仰宸極。何圖一旦弓劍莫追！皇曾孫故臨洮王寶暉世子釗，體自高祖，天表卓異。大行平日養愛特深，義齊若子，事符當璧，允膺大寶。即日踐祚。可班宣遠邇，咸使知之。」乙卯，幼主即位。儀同三司、大都督尒朱榮抗表請入奔赴，勒兵而南。是月，杜洛周爲葛榮所并。三月甲申，上尊諡曰孝明皇帝。乙酉，葬於定陵，廟號肅宗。
</p>
<p class="em2" id="p155"><a class="gg-link" href="#p155" onclick="return changeColor(this);"></a>
四月戊戌，尒朱榮濟河。庚子，皇太后、幼主崩。
</p>
<p class="em2" id="p156"><a class="gg-link" href="#p156" onclick="return changeColor(this);"></a>
論曰：宣武承聖考德業，天下想望風化，垂拱無爲，邊徼稽服。而寬以攝下，從容不斷，太和之風替矣。比之漢世，元、成、安、順之儔歟。宣武之後，政綱不張。<span class="jiaozhusup">諸本訛作「比之漢世安順，宣武之後，繼以元成」。錢氏考異卷三八云：「按延壽史論，多襲舊史之文。此篇前半用魏收世宗紀論，後半用肅宗紀論也。世宗紀末云：『比夫漢世，元、成、安、順之儔歟。』肅宗紀論首云：『宣武已後，政綱不張。』李延壽用其語，後轉寫顛倒，又爲妄人改竄，文義遂不可通。當依魏書正之。」按錢說是，今據改。</span>孝明沖齡統業，靈后婦人專制，任用非人，賞罰乖舛。於是釁起宇內，禍延邦畿，卒於享國不長，抑亦淪胥之始也。
</p>
<br/>
</div></body></html>