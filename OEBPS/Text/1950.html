<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">北史-卷二十八·列傳第十六</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
	列傳第十六
</h1><hr/></div>
<div class="section" id="title-1"><h2>
<strong>陸俟　源賀<span class="jiazhu">【曾孫彪　玄孫師　師從叔雄】</span>　劉尼　薛提</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
	陸俟，代人也。曾祖幹，祖引，世領部落。父突，道武初帥部人從征伐，數有戰功，位離石鎮將、上黨太守、關內侯。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
	俟少聰慧。明元踐祚，襲爵關內侯，位給事中，典選部、蘭臺事，當官無所撓。太武征赫連昌，詔俟督諸軍鎮以備蠕蠕。與西平公安頡攻剋武牢，賜爵建鄴公，拜冀州刺史。時考州郡，唯俟與河內太守丘陳爲天下第一。轉武牢鎮大將。平涼休屠金崖、羌狄子玉等叛，復轉爲安定鎮大將，追討崖等，皆獲之。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
	遷懷荒鎮大將。未期，諸高車莫弗訟俟嚴急，<span class="jiaozhusup">諸本「訟」訛作「訖」，下衍「懼」字，據魏書卷四０、通志卷一四七陸俟傳改刪。莫弗，高車官號。</span>請前鎮將郎孤。太武許之。徵俟，至京朝見，言不過周年，孤身必敗，高車必叛。帝疑不實，切責之，以公歸第。明年，諸莫弗果殺孤以叛。帝聞之大驚，召俟問其故。俟曰：「夫高車之俗，上下無禮，無禮之人，難爲其上。臣蒞以威嚴，節之憲網，欲漸加訓導，使知分限。而惡直醜正，實繁有徒，故訟臣無恩，稱孤之美。孤獲還鎮，欣其名譽，必加恩於百姓，譏臣爲失，專欲以寬惠臨之，仁恕待之。無禮之人，易生陵傲，不過期年，無復上下。既無上下，然後收之以威，則人懷怨憝。怨憝既多，敗亂彰矣。」帝歎曰：「卿身乃短，慮何長也！」即日復除散騎常侍。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
	帝征蠕蠕，破涼州，常隨駕別督輜重。又與高涼王那復渡河南略地。仍遷長安鎮大將。與高涼王那擊蓋吳於杏城，獲吳二叔。諸將欲送京師，俟獨不許，曰：「若不斬吳，恐長安之變未已。一身藏竄，非其親信，誰能獲之？若停十萬眾追一人，非上策也。不如私許吳叔，免其妻子，使自追吳。」諸將咸曰：「今獲其二叔，唯吳一人，何所復至？」俟曰：「諸君不見毒蛇乎？不斷其頭，猶能爲害。況除腹心之疾，而曰必遺其類，可乎？」遂捨吳二叔，與之期。及期，吳叔不至，諸將皆咎俟。俟曰：「此未得其便耳，必不背也。」後數日，果斬吳以至，皆如其言。俟之明略獨決，皆此類也。遷內都大官。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	安定盧水劉超等叛，太武以俟威恩被關中，詔以本官加都督秦、雍諸軍，鎮長安。帝曰：「超等恃險，不順王命，朕若以重兵與卿，則超等必合爲一；若以輕兵與卿，則不制矣。今使卿以方略定之。」於是俟單馬之鎮。既至，申揚威信，示以成敗，超猶無降意。俟乃率其帳下見超。超使人逆曰：「三百人以外，當以弓馬相待；三百人以內，當以酒食相供。」乃將二百騎詣超。超備甚嚴，遂縱酒，盡醉而還。後僞獵，詣超。與士卒約曰：「今會發機，當以醉爲限。」俟乃詐醉，上馬大呼，斬超首。士卒應聲縱擊，遂平之。帝大悅，徵拜外都大官。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	文成踐祚，以子麗有定策勳，進爵東平王。薨，年六十七，諡成王。有子十二人。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	長子馛，多智，有父風。文成見而悅之，謂朝臣曰：「吾常歎其父智過其軀，是復踰於父矣！」少爲內都下大夫。奉上接下，行止取與，每能逆曉人意。與其從事者無不愛之。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	興安初，賜爵聊城侯。出爲相州刺史，假長廣公。爲政清平，抑強扶弱。州中有德宿老名望素重者，以友禮待之，詢之政事，責以方略，如此者十人，號曰十善。又簡取諸縣強門百餘人以爲假子，誘接殷勤，賜以衣服，令各歸家爲耳目，於是發姦擿伏，事無不驗。百姓以爲神明，無敢劫盜者。在州七年，家至貧約。徵爲散騎常侍，百姓乞留馛者千餘人。獻文不許，謂群臣曰：「馛之善政，雖古人何以加之。」賜絹五百匹，奴婢十口。馛之代還也，吏人大斂布帛以遺之，馛皆不受，人亦不取，於是以此物起佛寺焉，因名長廣公寺。後襲父爵，<span class="jiaozhusup">諸本脫「爵」字，據魏書補。</span>改封建安王。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	時宋司州刺史常珍奇以懸瓠內附，新人猶懷去就。馛銜旨撫慰，諸有陷軍爲奴婢者，馛皆免之。百姓欣悅，人情乃定。車駕討蠕蠕，詔馛爲選部尚書，錄留臺事。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	及獻文將禪位於京兆王子推，任城王雲、隴西王源賀並固諫。馛抗言曰：「皇太子聖德承基，四海瞻望，不可橫議，干國之紀。臣請刎頸殿庭，有死無貳。」久之，帝乃解。詔曰：「馛直臣也，其能保吾子乎？」遂以馛爲太保，與太尉源賀持節奉皇帝璽紱傳位于孝文。延興四年薨，贈以本官，諡曰貞王。馛有六子，琇、凱知名。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	琇字伯琳，馛第五子也。母赫連氏身長七尺九寸，甚有婦德。馛有以爵傳琇之意。琇年九歲，馛謂之曰：「汝祖東平王有十二子，我爲嫡長，承襲家業。今已年老，屬汝幼沖，詎堪爲陸氏宗首乎？」琇對曰：「苟非鬥力，何患童幼！」馛奇之，遂立琇爲世子。馛薨，襲爵。琇沈毅少言，雅好讀書。以功臣子孫，爲侍御長，累遷祠部尚書、司州大中正。會從兄叡事，免官。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	景明初，試守河內郡。咸陽王禧謀反，令子曇和等先據河內。琇聞禧反，斬曇和首。<span class="jiaozhusup">魏書「反」作「敗」。按本書卷一九咸陽王禧傳，謂琇初與曇和通情，既聞禧敗，乃殺之。若聞反即殺，則罪名不立，作「敗」是。</span>時以琇不先送曇和，禧敗始斬，責其通情，徵詣廷尉。少卿崔振窮罪狀，案琇大逆。陸宗大小，咸見收捕。會將赦，先斃於獄。琇弟凱仍上書訴冤，宣武詔復琇爵，子景祚襲。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	凱字智君，謹重好學。位太子庶子、給事黃門侍郎。凱在樞要十餘年，以忠厚見稱。後遇患，頻上書乞骸骨。除正平太守，在郡七年，號爲良吏。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	初，孝文將議革變舊風，大臣並有難色；又每引劉芳、郭祚等，常與規謀，共論政事。而國戚謂遂疏己，怏怏有不平之色。帝乃令凱私喻之曰：「至尊但欲廣知前事，直當問其古式耳。終無寵彼而疏國戚舊人意。」乃稍解。及兄琇陷罪，凱亦被收，遇赦乃免。凱痛兄之死，哭無時節，目幾失明，訴冤不已。至正始初，宣武復琇官爵。凱大喜，置酒集諸親曰：「吾所以數年之中抱病忍死者，顧門計耳，今願已遂。」以其年卒，贈龍驤將軍、南青州刺史，諡曰惠。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	長子暐，字道暉，與弟恭之並有時譽。洛陽令賈禎見其兄弟，歎曰：「僕以老年，更睹雙璧。」又嘗兄弟共候黃門郎孫惠蔚。謂諸賓曰：「不意二陸，復在坐隅。吾德謝張公，無以延譽。」暐位尚書右戶、三公郎，坐事免。後除伏波將軍。卒，贈冠軍、恒州刺史。暐擬急就篇爲悟蒙章，及七誘、十醉，章表數十篇。暐與恭之晚不和睦，爲時所鄙。子元規位尚書郎。元規子撥，陰陽律曆，多所通解，位并州長流參軍。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	恭之字季順，有操尚，位東荊州刺史。贈吏部尚書，諡曰懿。恭之所著文章詩賦凡千餘篇。子廚，字仁崇，篤志文學，齊律序則仁崇之詞。位終通直散騎常侍。弟寬，字仁惠，太子中舍人，待詔文林館。寬兄弟並有才品，議者稱爲三武。<span class="jiaozhusup">通志「武」作「虎」。按北史避唐諱改。</span>
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	馛弟歸，位東宮舍人、駕部校尉。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	子珍，夏州刺史，贈太僕卿，諡曰靜。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	珍子旭，性雅澹，好易、緯候之學，撰五星要決及兩儀真圖，頗得其指要。太和中，徵拜中書博士，稍遷散騎常侍。知天下將亂，遂隱於太行山，屢徵不起。卒後，贈并、汾、恒、肆四州刺史。子騰。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	騰字顯聖，少慷慨有大節。從尒朱榮平葛榮，以功賜爵清河縣伯。稍遷通直散騎常侍。及孝武西遷，時使青州，遂留鄴，爲陽城郡守。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	大統九年，大軍東討陽城，被執。周文帝釋而與語，騰盛論東州人物，又敘述時事，辭理抑揚。周文嘆曰：「卿真不背本也！」即拜帳內大都督。未幾，除太子庶子，遷武衛將軍。騰既爲周文所知，思欲立功，不願內職。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	及安康賊黃眾寶等作亂，攻圍東梁州。城中糧盡，詔騰率軍大破之。軍還，拜龍州刺史。使通江油路，<span class="jiaozhusup">諸本「油」作「由」，冊府卷七七作「油」。按水經注卷三二涪水注有江油戍，隋書卷二九地理志上平武郡有江油縣。平武郡即西魏之龍州。作「由」誤，今據改。</span>直出南秦。周文謂曰：「此是卿取柱國之日。」即解所服金帶賜之。州人李廣嗣、李武等憑據巖險，歷政不能制。騰密令多造飛梯，夜襲破之，執廣嗣等於鼓下。其黨有任公忻，圍逼州城，請免廣嗣及武，即散兵請罪。騰謂將士曰：「吾不殺廣嗣等，可謂墮軍實而長寇讎。」即斬廣嗣及武，以首示之。於是出兵奮擊，盡獲之。進位驃騎大將軍、開府儀同三司，轉江州刺史，進爵上庸縣公。陵州木籠獠恃險，每行抄劫，詔騰討之。獠因山爲城，攻之未可拔。騰遂於城下多設聲樂及諸雜伎，示無戰心。諸賊果棄其兵仗，或攜妻子臨城觀樂。騰知其無備，遂縱兵討擊，盡殺破之。<span class="jiaozhusup">周書卷二八、通志卷一五七陸騰傳無「殺」字。張森楷云：「『殺』或當在『破』下。」</span>
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	周明帝初，陵、眉等八州夷夏並反，攻破郡縣，騰率兵討平之。及齊公憲作鎮於蜀，以騰爲隆州刺史，令憲入蜀兵馬鎮防，皆委騰統攝。趙公招代憲，復請留之。遷隆州總管，領刺史。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	保定二年，資州槃石人反，<span class="jiaozhusup">諸本「槃石」誤倒，據周書乙。槃石見隋書地理志上資陽郡。</span>殺郡守，據險自守，州軍不能制。騰率軍討擊，盡破斬之。而蠻子反，所在蜂起，山路險阻，難得掩襲。遂量山川形勢，隨便開道。蠻獠畏威，承風請服。所開之路，多得古銘，並是諸葛亮、恒溫舊道。是年，鐵山獠抄斷內江路，使驛不通。騰乃進軍討之，一日下其三城，招納降附者三萬戶。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	帝以騰母在齊，未令東討。適有其親屬自齊還朝者，晉公護奏令告騰云：「齊已誅公母兄。」蓋欲發其怒也。騰乃發哀泣血，志在復讎。四年，齊公憲與晉公護東征，請騰爲副。趙公招時在蜀，復欲留之。晉公護與招書，於是令騰馳傳還朝，副憲東伐。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	天和初，信州蠻、蜑據江硤反叛，連結二千餘里，又詔騰討之。騰沿江南而下，軍至湯口，分道奮擊，所向摧破。乃築京觀，以旌武功。涪陵郡守蘭休祖又阻兵爲亂，方二千餘里。復詔騰討之，巴蜀悉定，詔令樹碑紀功績焉。騰自在龍州至是，前後破平諸賊，凡賞得奴婢八百口，馬牛稱是。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
	四年，遷江陵總管。陳遣其將章昭達圍江陵，衛王直聞有陳寇，遣大將軍趙誾、李遷哲等率步騎赴之，並受騰節度。時遷哲等守外城，陳將程文季、雷道勤夜來掩襲，遷哲等驚亂，不能抗禦。騰夜遣開門奮擊，大破之。陳人奔潰，道勤中流矢而斃。陳人決龍川寧朔堤，引水灌江陵城。騰親率將士，戰於西堤，破之，陳人乃遁。加位柱國，進爵上庸郡公。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
	建德二年，徵拜大司空，尋出爲涇州總管。宣政元年冬，薨於京師，贈太尉公，<span class="jiaozhusup">按周書載騰贈官無「太尉公」而有「大後丞」。大後丞是周宣帝時依周禮所置。北周無太尉之官，此當是「大後丞」之訛。</span>諡曰定。子玄嗣。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
	玄字士鑒，騰入關時，年七歲。<span class="jiaozhusup">諸本脫「騰」字，據周書補。此言騰入關時，玄年七歲。其後仕齊爲奉朝請、成平縣令，至齊亡，玄始入關。無「騰」字則似玄入關時年僅七歲，與下文矛盾。</span>仕齊爲奉朝請、成平縣令。齊平，武帝見玄，特加勞勉，即拜地官府都上士。大象末，爲隋文帝相府內兵參軍。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
	玄弟融，字士傾，最知名，少歷顯職。大象末，位至大將軍、定陵縣公。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
	歸弟麗，<span class="jiaozhusup">諸本無「歸」字，張森楷云：「魏書卷四０『弟』上有『尼』字，北史不敘尼事，當云『歸弟麗』」。按張說是。無「歸」字則似麗爲融弟，今據張說補。</span>少以忠謹，入侍左右，太武特親昵之。舉動審慎，初無愆失。賜爵章安子，稍遷南部尚書。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
	太武崩，南安王余立。既而爲中常侍宗愛等所殺，<span class="jiaozhusup">諸本脫「中」字，據魏書補。宗愛宦者，官爲中常侍，見本書卷九八宗愛傳。</span>百僚憂惶，莫知所立。麗首建大議，與殿中尚書長孫渴侯、尚書源賀、羽林中郎劉尼奉迎文成於苑中而立之。社稷獲安，麗之謀也。由是受心膂之任，在朝者無出其右。興安初，封平原王，麗頻讓，不聽，乃啟以讓父。文成曰：「朕爲天下主，豈不能得二王封卿父子也？」以其父俟爲東平王。麗尋遷侍中、撫軍大將軍、司徒公，復其子孫，賜妻妃號。麗以優寵既頻，固辭不受，帝益重之。領太子太傅。麗好學愛士，常以講習爲業。甚孝，遭父憂，毀瘠過禮。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
	和平六年，文成崩。先是，麗療疾於代郡溫泉，聞凶欲赴。左右止之曰：「宮車晏駕，王德望素重，姦臣若疾人譽，慮有不測之禍。」麗曰：「安有聞君父之喪，方慮禍難！」便馳赴。初，乙弗渾悖傲，每爲不法，麗數諍之，由是見忌，害之。諡曰簡王，陪葬金陵。孝文追錄先朝功臣，以麗配饗廟庭。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
	麗二妻，長曰杜氏，次張氏。長子定國，杜氏所生，次叡，張氏所出。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
	定國在襁抱，文成幸其第，詔養宮內。至於游止，常與獻文同處。年六歲，爲中庶子。及獻文踐祚，拜散騎常侍，賜封東郡王。定國以承父爵，辭，不許。又以父爵讓弟叡，乃聽之。俄遷侍中、儀曹尚書，轉殿中尚書。前後大駕征巡，擢爲行臺，錄都曹事，超遷司空。定國恃恩，不循法度，延興五年，坐事免官爵爲兵。太和初，復除侍中、鎮南將軍、秦益二州刺史，復王爵。八年，薨於州。贈以本官，諡曰莊王。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
	子昕之，字慶始，風望端雅。襲爵，例降爲公。尚獻文女常山公主，拜駙馬都尉，歷通直郎。景明中，以從叔琇罪，免官。尋以主婿，除通直散騎常侍。歷兗、青二州刺史，並有政績。轉安北將軍、相州刺史。卒，贈鎮東將軍、冀州刺史，諡曰惠。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
	初，定國娶河東柳氏，生子安保。後娶范陽盧度世女，生昕之。二室俱爲舊族，而嫡妾不分。定國亡後，兩子爭襲父爵。僕射李沖有寵於時，與度世子伯源婚親相好，沖遂左右助之，昕之由是承爵，尚主，職位赫弈。安保沈廢貧賤，不免飢寒。昕之容貌柔謹，孝文以其主婿，特垂昵眷。宣武時，年未四十，頻撫三藩，當世以此榮之。昕之卒後，母盧悼念，傷過而亡。公主奉姑有孝稱。神龜初，與穆氏琅邪長公主並爲女侍中。又性不妒忌，以昕之無子，爲納妾媵，而皆育女。公主有三女，無男，以昕之從兄希道第四子子彰爲後。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
	子彰字明遠，本名士沈。年十六出後，事公主盡禮。丞相、高陽王雍常言曰：「常山妹雖無男，以子彰爲兒，乃過自生矣。」正光中，襲爵東郡公，累遷給事黃門侍郎。子彰妻即咸陽王禧女。禧誅，養於彭城王第，莊帝親之，略同諸姊。建義初，尒朱榮欲循舊事，庶姓封王，由是封子彰濮陽郡王。尋而詔罷，仍復先爵。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
	天平中，拜衛將軍、潁州刺史，以母憂去職。元象中，以本將軍除齊州刺史，又加驃騎將軍，行懷州事，轉北豫州刺史，仍除徐州刺史，將軍並如故。一年歷三州，當世榮之。還朝，除衛大將軍、右光祿大夫，行瀛州事。尋拜侍中，復行滄州事。進號驃騎大將軍，行冀州事。除侍讀，兼七兵尚書，行青州事。子彰初爲州，以聚歛爲事，晚節修改，自行青、冀、滄、瀛，甚有時譽。加以虛己納物，人士敬愛之。除中書監。卒，贈開府儀同三司，諡曰文宣。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
	子彰崇好道術，曾嬰重病，藥中須桑螵蛸，子彰不忍害物，遂不服焉，其仁如此。教訓六子，雅有法度。子卬。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
	卬字雲駒，少機悟，美風神。好學不倦，博覽群書，五經多通大義。善屬文，甚爲河間邢卲所賞。卲又與子彰交游，嘗謂子彰曰：「吾以卿老蚌遂出明珠，意欲爲群拜紀可乎？」由是名譽日高，雅爲搢紳所推許。起家員外散騎侍郎，歷文襄大將軍主簿、中書舍人、兼中書侍郎，以本職兼太子洗馬。自梁、魏通和，歲有交聘，卬每兼官讌接。在席賦詩，卬必先成，雖未能盡工，以敏速見美。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
	除中書侍郎，修國史。以父憂去職。居喪盡禮，哀毀骨立，詔以本官起。文襄時鎮鄴，<span class="jiaozhusup">按魏書言陸子彰死於武定八年三月，而高澄（即文襄）則死於武定七年八月（見本紀），疑有訛誤。</span>嘉其至行，親詣門以慰勉之。卬母，魏上庸公主，初封藍田，高明婦人也，甚有志操。卬昆季六人，並主所出，故邢卲常謂人云：「藍田生玉，固不虛矣。」主教訓諸子，皆以義方，雖創巨痛深，出於天性，然動依禮度，亦母氏之訓焉。卬兄弟相率廬於墓側，負土成墳。朝廷所嗟尚，發詔褒揚，改其所居里爲孝終里。服竟，當襲，不忍嗣侯。使迄未應受。<span class="jiaozhusup">北齊書卷三五陸卬傳無此五字。按文意不明，當有訛誤。</span>
</p>
<p class="em2" id="p42"><a class="gg-link" href="#p42" onclick="return changeColor(this);"></a>
	齊天保初，常山王薦卬器幹，文宣面授給事黃門侍郎。遷吏部郎中。上洛王思宗爲清都尹，辟爲邑中正，食貝丘縣幹。遭母喪，哀慕毀悴，殆不勝喪，遂至沈篤，頓伏床枕，又成風疾。第五弟摶遇疾，臨終，謂其兄弟曰：「大兄尪病如此，性至慈愛，摶之死日，必不得使大兄知之，哭泣聲必不可聞徹，致有感動。」家人至於祖載，方始告之。卬聞而悲痛，一慟便絕。年四十八。
</p>
<p class="em2" id="p43"><a class="gg-link" href="#p43" onclick="return changeColor(this);"></a>
	卬自在朝行，篤慎周密，不說人短，不伐己長，言論清遠，有人倫鑒裁，朝野甚悲惜之。贈衛將軍、青州刺史，諡曰文。所著文章十四卷，行於世。齊之郊廟諸歌，多卬所制。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
	子乂，字旦，襲爵始平侯。乂聰敏博學，有文才，年十九舉司州秀才。歷祕書郎、南陽王文學、通直散騎侍郎，待詔文林館。兼散騎侍郎，迎陳使。還，兼中書舍人，加通直散騎常侍。乂於五經最精熟，館中謂之石經。人爲之語曰：「五經無對，有陸乂。」
</p>
<p class="em2" id="p45"><a class="gg-link" href="#p45" onclick="return changeColor(this);"></a>
	卬第二弟駿，字雲驤。自中書舍人歷黃門侍郎、散騎常侍，卒於東廣州刺史。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
	駿弟杳字雲邁，亦歷中書舍人、黃門常侍，假儀同三司、秦州刺史。武平中，爲寇所圍，經百餘日，就加開府儀同三司。城中多疫癘，死者過半，人無異心。遇疾卒。及城陷，陳將吳明徹以杳有善政，吏人所懷，啟陳主，還其屍，家累貲物無所犯。贈開府儀同三司、尚書僕射。子玄卿，位尚書膳部郎。
</p>
<p class="em2" id="p47"><a class="gg-link" href="#p47" onclick="return changeColor(this);"></a>
	杳弟騫，字雲儀，亦歷中書舍人、黃門常侍。武平末，吏部郎中。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
	騫弟摶，字雲征，好學有行檢，卒於著作佐郎。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
	摶弟彥師，字雲房，少以行檢稱。及長好學，解屬文。魏襄城王元旭引爲參軍事，以父艱去職。哀毀殆不勝喪，與兄卬廬於墓次，鄉人重之，皆就墓側存問，晦朔之際，車馬不絕。中書令河間邢卲表薦之。未報，彭城王浟爲司州牧，召補主簿。後歷中外府東閤祭酒。兄卬當襲父始平侯，以彥師昆弟中最幼，表讓封焉，彥師固辭而止。世稱友悌孝義，總萃一門。爲中書舍人、通直散騎侍郎。每陳使至，必高選主客，彥師所接對者，前後六輩。歷中書、黃門侍郎。後以不阿宦者，遇讒，出爲中山太守，有惠政。數年，徵爲吏部郎中、散騎常侍，又拜銀青光祿大夫，假儀同三司，行鄭州刺史，尋除給事黃門侍郎。武平末，車駕如晉陽，北平王鎮鄴，委彥師留臺機密，<span class="jiaozhusup">諸本脫「委」字，據通志卷一六二陸彥師傳補。</span>以重慎見知。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
	周武帝平齊，授彥師載師下大夫，<span class="jiaozhusup">諸本脫「載師」二字，據隋書卷七二陸彥師傳補。北周官無單稱「下大夫」者。</span>轉少納言，賜爵臨水縣男。及隋文爲丞相，彥師遇疾，請假還鄴。尉遲迥將爲亂，彥師知之，遂將妻子潛歸長安。文帝嘉之，授內史下大夫，拜上儀同。及帝受禪，拜尚書左丞，進爵爲子。彥師素多病，未幾，以務劇病動，乞解所職，有詔聽以本官就第。歲餘，轉吏部侍郎。隋承周制，官無清濁，彥師在職，凡所任人，頗甄別於士庶，論者美之。後復以病出爲汾州刺史，卒官。
</p>
<p class="em2" id="p51"><a class="gg-link" href="#p51" onclick="return changeColor(this);"></a>
	叡字思弼，年十餘，襲爵撫軍大將軍、平原王。沈雅好學，折節下士。年未二十，時人便以宰輔許之。娶東徐州刺史博陵崔鑒女，時孝文尚未改北人姓，鑒謂所親云：「平原王才度不惡，但恨其姓名殊爲重複。」叡婚，自東徐還經鄴，見李彪，甚敬悅之，仍與趣京，以爲館客。後爲北征都督，擊蠕蠕，大破之。遷侍中、都曹尚書。時蠕蠕又犯塞，詔叡討之，追至石磧，禽其帥赤阿突等數百人。還，加散騎常侍，遷尚書左僕射，領北部尚書。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
	十六年，降五等之爵，以麗勳著前朝，封叡鉅鹿郡公。尋爲使持節、鎮北大將軍、尚書令、衛將軍，討蠕蠕，大破之而還。以母憂解。孝文將有南伐之事，以本官起授征南將軍。叡固辭，請終情禮，敕有司敦喻不許。復除使持節、都督恒州刺史，行尚書令。時車駕南征，上表諫，帝不從。<span class="jiaozhusup">魏書卷四０作「從之」。按通鑑卷一四０稱孝文攻鍾離久不克，「高閭、陸叡上表諫，帝納其言」。疑作「不從」誤。</span>叡又表請車駕還代，親臨太師馮熙葬，坐削奪都督三州諸軍事。尋進號征北大將軍。以有順遷之表，加邑四百戶。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
	時穆泰爲定州刺史，以疾病，請恒州自效，乃以叡爲定州刺史。未發，遂與泰等同謀構逆，賜死獄中。聽免孥戮，徙其妻子於遼西。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
	叡長子希道，字洪度。有風貌，美鬚髯，歷覽經史，頗有文致。初拜中散，遷通直郎。坐父事，徙於遼西。於後得還，從征自效，以軍功賜爵淮陽男，拜諫議大夫。累遷前將軍、郢州刺史。希道善於馭邊，甚有威略。轉平西將軍、涇州刺史，卒官，贈撫軍將軍、定州刺史。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
	希道有六子：士懋字元偉。天平中以其曾祖麗有翼戴之勳，詔特復鉅鹿郡公，令士懋襲。位營州刺史。士懋弟士宗，字仲彥，尚書左外兵郎中。士宗弟士述，字幼文，符璽郎中。建義初，並於河陰遇害。士述弟士沈，出繼從叔昕之。<span class="jiaozhusup">諸本脫「從」字，據魏書補。士沈即子彰，希道爲昕之從兄（見前），則昕之爲士沈從叔。</span>士沈弟士廉，字季脩，建州平北府長史。永安末，尒朱世隆攻陷州城，見害。士廉弟士佩，字季偉，武定中，安東將軍、司州從事。<span class="jiaozhusup">魏書「從事」作「治中」。按北史諱「治」字，例改「治中」爲「中從事」。此「從事」上當脫「中」字。</span>
</p>
<p class="em2" id="p56"><a class="gg-link" href="#p56" onclick="return changeColor(this);"></a>
	希道弟希悅，尚書外兵郎中。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
	麗季弟騏驎，侍御中散，轉侍御史。太和初，新平太守。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
	子高貴，孝昌中，兗州鎮東府法曹參軍。
</p>
<p class="em2" id="p59"><a class="gg-link" href="#p59" onclick="return changeColor(this);"></a>
	高貴子操，字仲志，高簡有風格，早以學業知名，雅好文。操仕魏，兼散騎常侍聘梁，使還，爲廷尉卿。齊文襄爲世子，甚好色，崔季舒爲掌媒焉。薛氏寘書妻元氏有色，<span class="jiaozhusup">通志卷一四七陸俟傳，「薛」下無「氏」字，「寘」下無「書」字，疑是衍文。</span>迎入欲通之。元氏正辭，且哭。世子使季舒送付廷尉罪之。操曰：「廷尉守天子法，須知罪狀。」世子怒，召操，命刀環築之，更令科罪。操終不撓，乃口責之。後徙御史中丞。天保中，卒於殿中尚書。子孔璋，武平中，卒於高陽太守。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
	高貴弟孟遠，位奉朝請。
</p>
<p class="em2" id="p61"><a class="gg-link" href="#p61" onclick="return changeColor(this);"></a>
	孟遠子概之，位司農卿。
</p>
<p class="em2" id="p62"><a class="gg-link" href="#p62" onclick="return changeColor(this);"></a>
	概之子爽，字開明。少聰敏，年九歲就學，日誦二千餘言。齊尚書僕射楊遵彥見而異之曰：「陸氏世有人焉。」仕齊，位中書侍郎。齊滅，周武帝聞其名，與陽休之、袁叔德等俱徵入關。諸人多將輜重，爽獨載數千卷書。至長安，授宣納上士。隋文帝受禪，頻遷太子洗馬，與左庶子宇文愷等撰東宮典記七十卷。朝廷以其博學有口辯，陳人至境，常令迎勞。卒官，贈上儀同、宣州刺史。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
	子法言，敏學有家風，釋褐承奉郎。初，爽之爲洗馬，常奏文帝云：「皇太子諸子未有嘉名，請依春秋之義，更立名字。」上從之。及太子廢，上追怒爽曰：「我孫製名，寧不自解？陸爽乃爾多事！扇惑於勇，亦由此人。其身雖故，子孫並宜屏黜，終身不齒。」法言竟坐除名。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
	源賀，西平樂都人，私署河西王禿髮傉檀之子也。傉檀爲乞伏熾盤所滅，賀自樂都奔魏。賀偉容貌，善風儀。太武素聞其名，及見，器其機辯，賜爵西平侯。謂曰：「卿與朕同源，因事分姓，今可爲源氏。」從擊叛胡白龍，又討吐京胡，皆先登陷陣。以功進號平西將軍。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
	太武征涼州，以爲鄉導，問攻戰之計。賀曰：「姑臧外有四部鮮卑，各爲之援，然皆臣祖父舊人。臣願軍前宣國威信，必相率請降。外援既服，然後攻其孤城，拔之如反掌耳。」帝曰：「善。」乃遣賀招慰，下三萬餘落。及圍姑臧，由是無外慮，故得專力攻之。涼州平，以功進爵西平公。又從征蠕蠕，擊五城吐京胡，討蓋吳諸賊，皆有功，拜散騎常侍。從駕臨江，爲前鋒大將，善撫士卒，加有料敵制勝之謀。賀爲人雄果，每遇強寇，輒自奮擊，帝深誡之。賀本名破羌，是役也，帝謂曰：「人之立名，宜保其實，何可濫也？」賜名賀焉。拜殿中尚書。
</p>
<p class="em2" id="p66"><a class="gg-link" href="#p66" onclick="return changeColor(this);"></a>
	南安王余爲宗愛所殺，賀部勒禁兵，靜遏外內，與南部尚書陸麗決議定策，翼戴文成。令麗與劉尼馳詣苑中奉迎，賀營中爲內應<span class="jiaozhusup">魏書卷四一源賀傳「營」作「守禁」二字。按賀官殿中尚書，職掌宮殿禁衛，本卷劉尼傳也說賀「典兵宿衛」，則賀當是在禁中或宮中爲內應。「營」疑是「宮」之訛。</span>。俄而麗抱文成，單騎而至。及即位，賀有力焉。以定策勳，進爵西平王。及班賜百僚，敕賀任意取之，辭以江南未賓，漠北不款，<span class="jiaozhusup">諸本「漠」訛作「漢」，據通志卷一四七源賀傳改。漠北指蠕蠕。</span>府庫不宜致匱。固使取之，唯取戎馬一疋。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
	時斷獄多濫，賀上書曰：「案律，謀反之家，其子孫雖養他族，追還就戮，所以絕罪人之類，彰大逆之辜。其爲劫賊應誅者，兄弟子姪在遠道隔關津皆不坐。竊惟先朝制律之意，以不同謀，非絕類之罪，故特垂不死之詔。若年十三已下，家人首惡，計所不及。臣愚以爲可原其命，沒入官。」帝納之。
</p>
<p class="em2" id="p68"><a class="gg-link" href="#p68" onclick="return changeColor(this);"></a>
	出爲冀州刺史，改封隴西王。既受除，上書曰：「臣聞人之所寶，莫寶於生命；德之厚者，莫厚於宥死。然犯死之罪，難以盡恕，權其輕重，有可矜恤。今勍寇游魂於北，狡賊負險於南，其在疆埸，猶須戍防。臣愚以爲自非大逆、赤手殺人之罪，其坐贓及盜與過誤之愆應入死者，皆可原命，謫守邊境。是則已斷之體，更受生成之恩；徭役之家，漸蒙休息之惠。刑措之化，庶幾在茲。」帝嘉納之，已後入死者，皆恕死徙邊。久之，帝謂群臣曰：「昔源賀勸朕，宥諸死刑，徙充北藩諸戍。自爾至今，一歲所活，殊爲不少。濟命之理既多，邊戍之兵有益。苟人人如賀，朕臨天下，復何憂哉！」群臣咸曰：「非忠臣不能進此計，非聖明不能納此言。」
</p>
<p class="em2" id="p69"><a class="gg-link" href="#p69" onclick="return changeColor(this);"></a>
	賀之臨州，鞫獄以情，徭役簡省，清約寬裕，甚得人心。時武邑郡姦人石華告沙門道可與賀謀反，有司以聞。文成曰：「賀保無此。」乃精加訊檢，華果引誣。乃遣使慰勉之。帝顧左右曰：「賀忠誠，尚致誣謗，其不若是者，可無慎乎！」時考殿最，賀政爲上第，賜衣馬器物，班宣天下。
</p>
<p class="em2" id="p70"><a class="gg-link" href="#p70" onclick="return changeColor(this);"></a>
	後徵拜太尉。蠕蠕寇邊，賀從駕討破之。及獻文將傳位于京兆王子推，時賀都督諸軍事屯漠南，乃馳傳徵賀。賀至，正色固執不可。即詔持節奉皇帝璽綬以授孝文。是歲，河西敕勒叛，<span class="jiaozhusup">諸本「敕勒叛」脫誤作「叛敕」，據魏書補改。源賀擊敕勒見魏書卷七上高祖紀延興元年。</span>遣賀討之，多所降破。賀依古今兵法及先儒耆舊說，略採至要，爲十二陳圖，上之，獻文覽而嘉焉。
</p>
<p class="em2" id="p71"><a class="gg-link" href="#p71" onclick="return changeColor(this);"></a>
	又都督三道諸軍屯漠南。時每歲秋冬，遣軍三道並出，以備北寇，至春中乃班師。<span class="jiaozhusup">諸本「師」訛「歸」，據魏書改。</span>賀以勞役京都，又非禦邊長計，乃上言，請募諸州鎮有武勇者三萬人，復其徭賦，厚加振恤，分爲三部。二鎮之間築城，城置萬人，給強弩十二床，武衛三百乘。弩一床給牛六頭，武衛一乘給牛二頭。多造馬槍及諸器械，使武略大將二人以鎮撫之。冬則講武，春則種植，並戍並耕，則兵未勞而有盈蓄矣。又於白道南三處立倉，運近州鎮租粟以充之。足食足兵，以備不虞，於事爲便。不可歲常舉眾。事寢不報。
</p>
<p class="em2" id="p72"><a class="gg-link" href="#p72" onclick="return changeColor(this);"></a>
	上書稱病乞骸骨，至于再三，乃許之。朝有大議，皆就詢訪，又給衣藥珍羞。太和元年二月，療疾於溫湯。孝文、文明太后遣使屢問消息，太醫視疾。患篤，還于京師。乃遺令諸子曰：「吾頃以老患辭事，不悟天慈降恩，爵逮於汝。汝其毋傲吝，毋荒怠，毋奢越，毋嫉妒。疑思問，言思審，行思恭，服思度。遏惡揚善，親賢遠佞，目觀必真，耳屬必正，忠勤以事君，清約以臨己。吾終之後，所葬，時服單櫝，足申孝心，芻靈明器，一無用也。」三年，薨，贈侍中、太尉、隴西王印綬，諡曰宣王。賜轀輬車及命服、溫明祕器，陪葬金陵。
</p>
<p class="em2" id="p73"><a class="gg-link" href="#p73" onclick="return changeColor(this);"></a>
	長子延，性謹厚，少好學，位侍御中散，賜爵廣武子。卒，贈涼州刺史，廣武侯，諡曰簡。子鱗襲。
</p>
<p class="em2" id="p74"><a class="gg-link" href="#p74" onclick="return changeColor(this);"></a>
	延弟思禮，後賜名懷，謙恭寬雅有大度。文成末，爲侍御中散。父賀辭老，詔受父爵。後持節督諸軍屯於漠南，<span class="jiaozhusup">諸本脫「軍」字，據魏書、通志補。</span>蠕蠕甚憚之。還，除殿中尚書，出爲長安鎮將、雍州刺史。清儉有惠政，善撫恤，劫盜息止。復拜殿中尚書，加侍中，參都曹事。又督諸軍征蠕蠕，六道大將，咸受節度。遷尚書令，參議律令。後例降爲公。除司州刺史。又從駕南征，加衛大將軍，領中軍事。以母憂去職，賜帛三百匹，穀一千石。車駕幸代，詔使者弔慰。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
	景明二年，除尚書左僕射，加位特進。時詔以姦吏犯罪，每多逃遁，肆眚乃出，並皆釋然。自今犯罪，不問輕重，藏竄者，悉皆遠流。若永避不出，兄弟代徙。懷乃奏曰：「謹案條制，逃吏不在赦限。竊惟聖朝之恩，事異前宥，諸流徙在路，尚蒙旋返，況有未發，而仍遣邊戍？案守宰犯罪，逃走者眾，祿潤既優，尚有茲失，及蒙恩宥，卒然得還。今獨苦此等，恐非均一之法。」書奏，門下以成式既班，駁奏不許。懷重奏曰：「臣以爲法貴經通，政尚簡要，刑憲之設，所以網羅罪人，苟理之所備，不在繁典。伏尋條制，<span class="jiaozhusup">諸本「條」下衍「例」字，據魏書刪。「條制」是當時成語，上文亦見「謹案條制」。</span>勳品以下，罪發逃亡，遇恩不宥。雖欲抑絕姦途，匪爲通式。謹按事條，侵官敗法，專據流外，豈九品已下，人皆貞白也？其諸州守宰，職任清流，至有貪濁，事發逃竄，而遇恩免罪；勳品已下，獨求斯例。如此，則寬縱上流，法切於下，育物有差，惠罰不等。又謀逆滔天，經恩尚免，吏犯微罪，獨不蒙赦，使大宥之經不通，開生之路致壅，進違古典，退乖今律。臣少踐天官，老荷樞要，每見訴訟，出入嗟苦，輒率愚見，以爲宜停。」書奏，宣武納之。
</p>
<p class="em2" id="p76"><a class="gg-link" href="#p76" onclick="return changeColor(this);"></a>
	其年，除車騎大將軍、涼州大中正。懷又表曰：「昔世祖升遐，南安在位，出拜東廟，爲賊臣宗愛所賊。時高宗避難，龍潛苑中，宗愛異圖，神位未立。先臣賀與長孫渴侯、陸麗等奉迎高宗，纂徽寶命。麗以扶負聖躬，親所見識，蒙授撫軍、司徒公、平原王。興安二年，追論定策之勳，進先臣爵西平王。皇興季年，顯祖將傳大位於京兆王，先臣時都督諸將屯於武川，被徵詣京，特見顧問。先臣固執不可，顯祖久乃許之，遂命先臣持節授皇帝璽綬於高祖。至太和十六年，麗息叡狀祕書，稱其亡父與先臣援立高宗，朝廷追錄，封叡鉅鹿郡開國公。臣時丁艱草土，不容及例。至二十年，除臣雍州刺史。臨發奉辭，面奏先帝，申先臣舊勳。時蒙敕旨，但赴所臨，尋當別判。至二十一年，車駕幸雍，臣復陳聞。時蒙敕旨，征還當授。自宮車晏駕，遂爾不申。竊惟先臣，遠則援立高宗，寶曆不墜；近則陳力顯祖，神器有歸。如斯之勳，超世之事也。麗以父功，而獲山河之賞；<span class="jiaozhusup">按上文言陸叡狀祕書，稱其父（即陸麗）立高宗之勛，得封鉅鹿郡公。此「麗」當作「叡」。但魏書、通志都作「麗」，今不改。</span>臣有家勳，不霑茅土之錫。得否相懸，請垂裁處。」詔曰：「宿老元臣，云如所訴，訪之史官，頗亦言此。可依比授馮翊郡開國公<span class="jiaozhusup">諸本「比授」作「授北」，魏書作「比授」。按魏書地形志無「北馮翊郡」。此乃「比授」誤倒，又「比」訛作「北」。今據改。</span>，食邑九百戶。」
</p>
<p class="em2" id="p77"><a class="gg-link" href="#p77" onclick="return changeColor(this);"></a>
	又詔爲使持節，加侍中、行臺，巡行北邊六鎮，恒、燕、朔三州，賑給貧乏，兼採風謠，考論殿最，事之得失，先決後聞。自京師遷洛，邊朔遙遠，加以連年旱儉，百姓困弊。懷銜命撫導，存恤有方，便宜運轉，有無通濟。時后父于勁勢傾朝野，勁兄子祚與懷宿昔通婚，時爲沃野鎮將，頗有受納。懷將入鎮，<span class="jiaozhusup">諸本脫「懷」字，據魏書、通志補。</span>祚郊迎道左，懷不與相聞，即劾祚免官。懷朔鎮將元尼須與懷少舊，亦貪穢狠籍。置酒請懷，曰：「命之長短，由卿之口，豈可不相寬貸？」懷曰：「今日之集，乃是源懷與故人飲酒之坐，非鞫獄之所也。明日公庭，始爲使人檢鎮將罪狀之處。」尼須揮淚而已，無以對之。既而懷表劾尼須。其奉公不撓，皆此類也。時百姓爲豪強陵壓，積年枉滯，一朝見申者，日有百數。所上事宜，便於北邊者，凡三十餘條，皆見嘉納。
</p>
<p class="em2" id="p78"><a class="gg-link" href="#p78" onclick="return changeColor(this);"></a>
	正始元年九月，有告蠕蠕率十二萬騎，六道並進，欲直趣沃野、懷朔，南寇恒、代。詔懷以本官加使持節、侍中，出據北蕃，指授規略，隨須徵發，諸所處分，皆以便宜從事。又詔懷子直寢徵隨懷北行。<span class="jiaozhusup">魏書「徵」作「徽」，下又言懷第三子名「徽」，疑此「徵」字訛。</span>詔賜馬一匹、細鎧一具、御矟一枚。懷拜受既訖，乃於其庭，跨鞍執矟，躍馬大呼。顧謂賓客曰：「氣力雖衰，尚得如此。蠕蠕雖畏壯輕老，我亦未便可欺。今奉廟勝之規，總驍捍之眾，足以擒其酋帥，獻俘闕下耳。」時年六十一。懷至雲中，蠕蠕亡遁。旋至恒、代，乃案視諸鎮左右要害之地，可以築城置戍之處，皆量其高下，揣其厚薄，及儲糧積仗之宜，犬牙相救之勢，凡表五十八條，宣武並從之。卒，贈司徒公，諡曰惠。
</p>
<p class="em2" id="p79"><a class="gg-link" href="#p79" onclick="return changeColor(this);"></a>
	懷性寬簡，不好煩碎。恒語人曰：「爲政貴當舉綱，何必須太子細也！如爲屋，但外望高顯，楹棟平正，足矣。斧斤不平，非屋病也。」性不飲酒，而喜以飲人。好接賓客，雅善音律，雖在白首，至宴居之暇，常自操絲竹。
</p>
<p class="em2" id="p80"><a class="gg-link" href="#p80" onclick="return changeColor(this);"></a>
	子子邕，字靈和。少好文雅，篤志於學，推誠待士，士多歸之。累遷夏州刺史。時沃野鎮人破六韓拔陵首爲反亂，統萬逆徒，寇害應接。子邕嬰城自守，城中糧盡，煮馬皮而食之。子邕善綏撫，無有離貳。以飢饉轉切，欲自出求糧，留子延伯據守。僚屬僉云，未若棄城俱去，更展規略。子邕泣請於眾曰：「吾世荷國恩，此是吾死地，更欲何求！」遂自率羸弱向東夏運糧。延伯與將士送出城，哭而拜辭，三軍莫不嗚咽。子邕爲朔方胡帥曹阿各拔所邀，力屈被執。乃密遣人齎書間行與城中云：「大軍在近，汝其奉忠，勿移其操。」子邕雖被囚束，雅爲胡人所敬，常以百姓禮事之。子邕爲陳安危禍福之端，勸阿各拔令降。將從之，未果而死。拔弟桑生代總部眾，竟隨子邕降。時北海王顥爲大行臺，子邕具陳諸賊可滅狀。顥給子邕兵，令其先出。時東夏合境反叛，所在屯結，子邕轉戰而前，九旬之中，凡數十戰，乃平東夏。徵稅租粟，運糧統萬，於是二夏漸寧。
</p>
<p class="em2" id="p81"><a class="gg-link" href="#p81" onclick="return changeColor(this);"></a>
	及蕭寶夤等爲賊所敗，關右騷擾，時子邕新平黑城，遂率士馬并夏州募義人，鼓行南出。賊帥康維摩守鋸谷，斷絕𭺩棠橋，子邕與戰，大破之，禽維摩。又攻破賊帥契官斤於楊氏堡。出自西夏，至於東夏，轉戰千里。至是，朝廷始得委問。除兼行臺尚書。復破賊帥紇單步胡提於曲沃，<span class="jiaozhusup">魏書「沃」下有「堡」字。按上下文，此地當在今陝北，非在今山西之曲沃。疑此脫「堡」字。</span>明帝璽書勞勉之。子邕在白水郡破賊率宿勤明達子阿非軍，多所斬獲。除給事黃門侍郎，封樂平縣公。
</p>
<p class="em2" id="p82"><a class="gg-link" href="#p82" onclick="return changeColor(this);"></a>
	以葛榮久逼信都，詔子邕爲北討都督。時相州刺史、安樂王鑒據鄴反，敕子邕與都督李神軌先討平之。改封陽平縣公。遂與裴衍發鄴，討葛榮。而信都城陷，除子邕冀州刺史，與裴衍俱進。子邕戰敗而歿，贈司空，諡曰莊穆。
</p>
<p class="em2" id="p83"><a class="gg-link" href="#p83" onclick="return changeColor(this);"></a>
	子邕弟子恭，字靈順，聰敏好學。稍遷尚書北主客郎，攝南主客事。時梁亡人許周自云梁給事黃門侍郎，朝士咸共信待。子恭奏以爲真僞難辨，請下徐、揚二州密訪。周果以罪歸闕，詐假職位，如子恭所疑。河州羌卻鐵匆反，詔子恭爲行臺討之。子恭示以威恩，兩旬間悉降。朝廷嘉之。
</p>
<p class="em2" id="p84"><a class="gg-link" href="#p84" onclick="return changeColor(this);"></a>
	正光元年，爲行臺左丞，巡北邊。轉爲起部郎中。明堂、辟雍並未建就，子恭上書，求加經綜，書奏，從之。稍遷豫州刺史。頻以軍功，加鎮南將軍，兼尚書行臺。元顥之入洛也，加子恭車騎將軍，子恭不敢拒之，而頻遣間使參莊帝動靜。未幾，顥敗，車駕還洛，錄前後征討功，封臨潁縣侯，侍中。尒朱榮之死也，世隆、度律斷據河橋，詔子恭爲都督以討之。尋而太府卿李苗夜燒河橋，世隆退走，以子恭兼尚書僕射，爲大行臺、大都督。節閔帝初，以預定策勳，封臨汝縣子。
</p>
<p class="em2" id="p85"><a class="gg-link" href="#p85" onclick="return changeColor(this);"></a>
	永熙中，入爲吏部尚書。以子恭前在豫州戰功，追賞襄城縣男。又論子恭餘效，封新城縣子，子恭尋表請轉授第五子文盛，許之。天平初，除中書監。三年，拜魏尹，又爲齊神武王軍司。卒，贈司空公，諡曰文獻。子彪。
</p>
<p class="em2" id="p86"><a class="gg-link" href="#p86" onclick="return changeColor(this);"></a>
	彪字文宗，學涉機警，少有名譽。魏永安中，以父功賜爵臨潁縣伯。<span class="jiaozhusup">諸本脫「父」字，據北齊書卷四三源彪傳補。魏書源賀傳云，「子恭存日，轉授臨潁縣開國侯。」「侯」「伯」不同，但可証當有「父」字。</span>天平四年，爲涼州大中正。及齊文襄攝選，沙汰臺郎，以文宗爲尚書祠部郎中。皇建二年，累遷涇州刺史。文宗以恩信待物，甚得邊境之和，爲鄰人所欽服，前政被抄掠者，多被放遣。累遷秦州刺史，乘傳之府，特給後部鼓吹。時李孝貞聘陳，<span class="jiaozhusup">諸本無「孝」字，據北齊書補。李孝貞使陳見本書卷三三李順傳。</span>陳主云：「齊朝還遣源涇州來在瓜步，真可謂通和矣。」
</p>
<p class="em2" id="p87"><a class="gg-link" href="#p87" onclick="return changeColor(this);"></a>
	武平三年，授祕書監。陳將吳明徹寇淮南，歷陽、瓜步相尋失守。趙彥深於起居省密訪文宗討捍之計。文宗曰：「國家待遇淮南，失之同於蒿箭。以爲宜以淮南委之王琳。琳於曇頊，不肯北面事之明矣。」彥深曰：「弟此良圖。但以口舌爭來十日，已是不見從。時事如此，安可盡言！」因相顧流涕。及齊平，與陽休之等十八人入京，授儀同大將軍、司成下大夫。隋開皇中，拜莒州刺史。遇病去官，卒。
</p>
<p class="em2" id="p88"><a class="gg-link" href="#p88" onclick="return changeColor(this);"></a>
	文宗以貴族子弟升朝列，才識敏贍，以幹局見知。然好游貴要之門，時論以爲善附會。
</p>
<p class="em2" id="p89"><a class="gg-link" href="#p89" onclick="return changeColor(this);"></a>
	子師，字踐言。少知名，明辯有識悟，尤以吏事自許。仕齊爲尚書左外兵郎中，又攝祠部。後屬孟夏，以龍見請雩。時高阿那肱爲錄尚書事，謂爲真龍出見，大驚喜，問龍所在，云：「作何顏色？」師整容云：「此是龍星初見，依禮當雩祭郊壇，非謂真龍別有所降。」阿那肱忿然作色曰：「漢兒多事，強知星宿。」祭事不行。師出，竊歎曰：「國家大事，在祀與戎，禮既廢也，其能久乎？齊亡無日矣！」尋周武帝平齊，授司賦上士。
</p>
<p class="em2" id="p90"><a class="gg-link" href="#p90" onclick="return changeColor(this);"></a>
	隋文帝受禪，累遷尚書左丞，以明幹著稱。時蜀王秀頗違法度，乃以師爲益州總管司馬。俄而秀被徵，秀恐京師有變，將謝病。師數勸之，不可違命。秀乃作色曰：「此我家事，何預卿也？」師垂涕苦諫，秀乃從徵。秀發後，州官屬多相連坐，<span class="jiaozhusup">隋書卷六六源師傳「發」作「廢」，「州」上有「益」字，此當是訛脫。</span>師以此獲免。後加儀同三司。
</p>
<p class="em2" id="p91"><a class="gg-link" href="#p91" onclick="return changeColor(this);"></a>
	煬帝即位，拜大理少卿。帝在顯仁宮，敕宮外衛士，不得輒離所守。有一主帥，私令衛士出外，帝付大理。師據法奏徒。帝令斬之。師奏曰：「若陛下初便殺之，自可不關文墨，既付有司，義歸恒典。脫宿衛近侍者更有此犯，將何以加之？」帝乃止。師居職強明，有口辯，而無廉平之稱。卒於刑部侍郎。
</p>
<p class="em2" id="p92"><a class="gg-link" href="#p92" onclick="return changeColor(this);"></a>
	子恭弟纂，字靈秀，位太府少卿。遇害河陰，贈定州刺史。子雄。
</p>
<p class="em2" id="p93"><a class="gg-link" href="#p93" onclick="return changeColor(this);"></a>
	雄字世略，少寬厚，美姿容。初仕魏，歷位祕書郎。在周以伐齊功，封朔方公，歷冀、平二州刺史，檢校徐州總管。及尉遲迥作亂，時雄家累在相州，迥潛以書誘之，雄卒不顧。隋文帝遺書慰勉之。迥遣其將畢義緒據蘭陵，席毗陷昌慮下邑，雄遣眾悉平之。陳人見中原多故，遣其將陳紀、蕭摩訶、任蠻奴、周羅睺、樊毅等侵江北，自江陵，東距壽陽，人多應之，攻陷城鎮。雄與吳州總管于顗等擊走之，悉復故地。進位上大將軍，拜徐州總管，遷朔州總管。
</p>
<p class="em2" id="p94"><a class="gg-link" href="#p94" onclick="return changeColor(this);"></a>
	平陳之役，從秦王俊出信州道。陳平，以功進位上柱國，賜子崇爵端氏縣伯，褒爲安化縣伯，復鎮朔方。<span class="jiaozhusup">隋書「朔方」作「朔州」。按隋書地理志：朔方郡，後魏置夏州；朔州，隋大業中改爲馬邑郡。二地不同。源雄先爲朔州總管，復鎮也當是朔州，疑此誤。</span>後歲，上表乞骸骨，徵還京師，卒於家。
</p>
<p class="em2" id="p95"><a class="gg-link" href="#p95" onclick="return changeColor(this);"></a>
	子崇嗣，<span class="jiaozhusup">諸本「崇」訛「嵩」，據隋書卷三九源雄傳及上文「賜子崇爵端氏縣伯」語改。</span>大業中，爲尚書虞部郎，討北海賊，力戰死之，贈正議大夫。
</p>
<p class="em2" id="p96"><a class="gg-link" href="#p96" onclick="return changeColor(this);"></a>
	劉尼，代人也。曾祖敦，有功於道武，爲方面大人。父婁，爲冠軍將軍。尼勇果善射，太武見而善之，拜羽林中郎，賜爵昌國子。宗愛既殺南安王余於東廟，祕之，唯尼知狀。尼勸愛立文成。愛自以負罪於景穆，聞而驚曰：「君大癡人！皇孫若立，豈忘正平時事乎？」尼曰：「若爾，立誰？」愛曰：「待還宮，擢諸王子賢者而立之。」尼懼其有變，密以狀告殿中尚書源賀。時與尼俱典兵宿衛，仍共南部尚書陸麗謀，密奉皇孫。於是，賀與尚書長孫渴侯嚴兵守衛，尼與麗迎文成於苑中。麗抱文成於馬上，入於京城。尼馳還東廟，大呼曰：「宗愛殺南安王，大逆不道。皇孫已登大位。有詔，宿衛之士，皆可還宮。」眾咸唱萬歲。賀及渴侯登執宗愛、賈周等，勒兵而入，奉文成於宮門外，入登永安殿。以尼爲內行長，封東安公。
</p>
<p class="em2" id="p97"><a class="gg-link" href="#p97" onclick="return changeColor(this);"></a>
	尋遷尚書右僕射，爲定州刺史。在州清慎，然率多酒醉。文成末，爲司徒。獻文即位，以尼有大功於先朝，特加尊重，賜別戶四十。皇興四年，車駕北征，帝親誓眾，而尼昏醉，兵陳不整。帝以其功重，特恕之，免官而已。延興四年薨，子社生襲。
</p>
<p class="em2" id="p98"><a class="gg-link" href="#p98" onclick="return changeColor(this);"></a>
	薛提，太原人，皇始中，補太學生，拜侍御史，累遷晉兵將軍、<span class="jiaozhusup">諸本「晉」下有「王丕衛」三字，魏書卷三三薛提傳無。按太武弟丕封樂平王，不封晉王；子伏羅封晉王，不名「丕」。此三字衍文，今據魏書刪。</span>冀州刺史，封太原公。有政績，徵拜侍中，攝都曹事。太武崩，祕不發喪，尚書左僕射蘭延、侍中和疋等議，<span class="jiaozhusup">諸本「疋」作「延」，魏書作「匹」。按本書卷九二、魏書卷九四宗愛傳，通鑑卷一二六作「疋」，即「匹」字。今據改作「疋」。</span>以皇孫幼沖，宜立長君，徵秦王翰置之祕室。提曰：「皇孫有世嫡之重，人望所係，春秋雖少，令問聞於天下。廢所宜立而更別求，必有不可。」延等未決，中常侍宗愛知其謀，矯皇后令，徵提等入，殺之。文成即位，以提有謀立之誠，詔提弟浮子襲兄爵太原公，<span class="jiaozhusup">諸本「兄」訛「先」，據魏書改。提封太原公，見前。</span>有司奏降爲侯。
</p>
<p class="em2" id="p99"><a class="gg-link" href="#p99" onclick="return changeColor(this);"></a>
	論曰：陸俟以智識見稱，馛乃不替風範，雅杖名節，自立功名，其傳芳銘典，豈徒然也？麗忠國奉主，鬱爲梁棟，資忠履義，赴難如歸，世載克昌，名不虛得。叡、琇以沈雅顯達，何末亦披猖？子彰令終之美，家聲孔振。卬及彥師俱以孝爲本，出處之譽，並可作範人倫。爽學業有聞，亦人譽也。源賀堂堂，非徒武節，觀其翼佐文成，廷抑禪讓，殆乎社稷之臣。懷幹略兼舉，出內馳譽，繼跡賢孝，不墮先業。<span class="jiaozhusup">魏書卷四一史臣論「孝」作「考」。按「賢考」猶云「賢父」，指源賀，疑「孝」是「考」之訛。</span>子邕功立夏方，身亡冀野。彪著名齊朝。師、雄官成隋代，美矣。劉尼忠國，豈徒驍猛之用？薛提正議忠謀，見害姦閹，痛乎！
</p>
<br/>
</div></body></html>