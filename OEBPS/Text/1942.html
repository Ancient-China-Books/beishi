<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">北史-卷二十·列傳第八</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
列傳第八
</h1><hr/></div>
<div class="section" id="title-1"><h2>
<strong>衛操　莫含　劉庫仁<span class="jiazhu">弟子羅辰　羅辰玄孫仁之</span>　尉古真<span class="jiazhu">從玄孫瑾</span>　穆崇　奚斤　叔孫建　安同　庾業延　王建　羅結　樓伏連<span class="jiazhu">曾孫寶</span>　閭大肥　奚牧　和跋　莫題　賀狄干　李栗　奚眷</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
衛操字德元，代人也。少通俠，有才略。晉征北將軍衛瓘以操爲牙門將。當魏神元時，頗自結附。及神元崩後，與從子雄及其宗室鄉親姬澹等來歸，說桓、穆二帝招納晉人。桓帝以爲輔相，任以國事。及劉、石之亂，桓帝匡助晉氏。操稍遷至右將軍，封定襄侯。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
桓帝崩後，操立碑於大邗城南，以頌功德，云「魏，軒轅之苗裔」。言桓、穆二帝「統國御眾，威禁大行，國無姦盜，路有頌聲。威武所向，下無交兵。招喻六狄，咸來歸誠。奉承晉皇，扞禦邊疆。王室多難，天網弛綱。豪心遠濟，靡離其殃。歲翦逆命，姦盜豺狼。永安元年，歲次甲子。姦黨猶逆，東西狼跱。敢逼天王，兵甲屢起。怙眾肆暴，虐用將士。鄴、洛構隙，棄親求疏。乃招異類，屠各、匈奴。交刃千里，長蛇塞塗。晉道應天，言展良謨。使持節、平北將軍、并州刺史、護匈奴中郎將、東嬴公司馬騰，才神絕世，規略超遠。欲求外救，朝臣莫應。簡賢選士，命茲良使。遣參軍壺偷、牙門中行嘉、義陽亭侯衛謨、協義亭侯衛鞬等，馳奉檄書，至晉陽城」。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
又稱桓、穆二帝，「心存宸極。輔相二衛，對揚毗翼。操展文謀，雄奮武烈。承命會議，諮論奮發。翼衛內外，鎮靜四方。志在竭力，奉戴天王。忠恕用暉，外動亦攘。功濟方州，勳烈光延。升平之日，納貢充藩。馮瞻鑾蓋，步趾三川。有德無祿，大命不延。年三十九，以永興三年六月二十四日寢疾薨殂。背棄華殿，雲中名都。國失惠主，哀感欷歔。<span class="jiaozhusup">諸本「欷歔」誤倒，不協韻，據魏書卷二三衛操傳乙。</span>悲痛煩冤，載號載呼。<span class="jiaozhusup">諸本作「載呼載號」不協韻，據魏書乙。</span>遠近親軌，奔赴梓廬。仰訴造化，痛延悲夫！」時晉光熙元年也。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
皇興初，雍州別駕雁門段榮於大邗掘得此碑，文雖非麗，事宜載焉，故略附於傳。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
操以穆帝三年卒。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
始操所與宗室鄉親入國者，衛懃安樂亭侯，衛崇、衛清並都亭侯，衛沈、段繁並信義將軍、都鄉侯，王發建武將軍、都亭侯，范班折衝將軍、廣武亭侯，賈慶建武將軍、上洛亭侯，賈循都亭侯，李壹關中侯，郭乳關內侯，皆爲桓帝所表授也。六脩之難，存者多隨劉琨任子遵南奔。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
衛雄、姬澹、莫含等名皆見碑。雄字世遠，澹字世雅，並勇健多計，桓帝並以爲將，常隨征伐。雄稍遷至左將軍、雲中侯。澹亦以勇績著名，桓帝末，至信義將軍、樓煩侯。穆帝初，並見委任，衛操卒後，俱爲左右輔相。六脩之逆，國內大亂，雄、澹並爲群情所附，乃與劉遵率烏丸、晉人數萬而叛。劉琨聞之，大悅，如平城撫納之，欲因以滅石勒。後爲勒將孔長所滅。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
莫含，雁門繁畤人也。劉琨爲并州，辟含從事。含居近塞下，常交通國中。穆帝愛其才器。及爲代王，備置官屬，求含於琨，琨喻遣之。乃入參國官，常參軍國大謀。卒於左將軍、關中侯。其故宅在桑乾川南，世稱莫含壁，含音訛，或謂之莫回城云。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
子顯，昭成世爲左常侍。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
顯子題，道武初，爲大將，以功賜爵東宛侯。常與李栗侍宴，栗坐不敬獲罪，題亦被黜爲濟陽太守。後道武欲廣宮室，規度平城四方數十里，將模鄴、洛、長安之制，運材數百萬根。以題機巧，徵令監之。召入，與論興造之制，題久侍頗怠，賜死。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
題弟雲，好學善射。道武時，常典選曹，賜爵安德侯。遷執金吾，參軍國謀議。太武克赫連昌，詔雲與常山王素留鎮統萬，進爵安定公。雲撫慰新舊，皆得其所。卒，諡敬公。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
劉庫仁字沒根，獨孤部人，劉武之宗也。少豪俠，有智略。母平文皇帝之女。昭成皇帝復以宗女妻之，爲南部大人。建國三十九年，昭成暴崩，道武未立，苻堅以庫仁爲陵江將軍、關內侯，令與衛辰分國眾統之。河西屬衛辰，河東屬庫仁。於是獻明皇后攜道武及衛、秦二王自賀蘭部來居焉。庫仁盡忠奉事，不以興廢易節。苻堅處衛辰在庫仁下，衛辰怒，叛，攻庫仁。庫仁伐衛辰，破之。苻堅賜庫仁妻公孫氏，厚其資送。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
慕容垂圍苻丕於鄴，又遣將平規攻堅幽州刺史王永于薊。庫仁遣妻兄公孫希助永擊規，大破之。庫仁復將大舉以救丕，發雁門、上谷、代郡兵，次於繁畤。先是，慕容文等當徙長安，遁依庫仁部，常思東歸。是役也，文等夜率三郡人，攻殺庫仁，乘其駿馬，奔慕容垂。公孫希聞亂走丁零。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
庫仁弟眷，繼攝國事。眷第三子羅辰，機警有智謀，謂眷曰：「從兄顯，忍人也，顯早圖之。」眷不以爲意。後庫仁子顯果殺眷而代立。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
顯既殺眷，又謀逆。及道武即位，討顯于馬邑，追至彌澤，大破之。後奔慕容驎，驎徙之中山。<span class="jiaozhusup">魏書卷二三劉庫仁傳云：「衛辰與慕容垂通好，送馬三千匹於垂，垂遣慕容良迎之。顯擊敗良軍，掠馬而去。垂怒，遣子麟、兄子楷討之。顯奔馬邑西山，麟輕騎追之，遂奔慕容永於長子。部眾悉降於麟，麟徙之中山。」北史刪節，全失本意。</span>
</p>
<p class="em2" id="p15"><a class="gg-link" href="#p15" onclick="return changeColor(this);"></a>
羅辰即宣穆皇后兄也。顯既殺眷，羅辰遂奔道武。顯恃強，每謀逆。羅辰輒先聞奏。拜南部大人。從平中原，以功賜爵永安公。以軍功除征東將軍、定州刺史。卒，諡曰敬。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
子殊暉襲爵，位并州刺史，卒。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
子求引，位武衛將軍。卒，諡曰貞。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
子爾頭，位魏昌、癭陶二縣令，贈鉅鹿太守。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
子仁之，字山靜，少有操尚，粗涉書史。歷位衛將軍、西兗州刺史，在州有當時之譽。武定二年卒，贈衛大將軍、吏部尚書、青州刺史，諡曰敬。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
仁之外示長者，內多矯詐。其對賓客，破床弊席，粗飯冷菜，衣服故惡，乃過逼下。善候當塗，能爲詭激。每於稠人廣眾中，或撾一姦吏，或縱一孤貧，大言自眩，淺識皆稱其美。公能之譽，動過其實。性又酷虐，在晉陽曾營城雉，仁之統監作役，以小稽緩，遂杖前殷州刺史裴瑗、并州刺史王綽。齊神武大加譴責。性好文字，吏書失體，便加鞭撻，言韻微訛，亦見捶楚，吏人以此苦之。而愛好文史，敬重人流。與齋帥馮元興交款，<span class="jiaozhusup">宋本及魏書卷八一（補）劉仁之傳、通志卷一四六劉庫仁傳，「齋帥」作「齊帥」，冊府卷八０三作「齊州」。按本書卷四六、魏書卷七九馮元興傳，不言其曾爲齋帥，而元興是東魏郡人，正屬齊州，疑作「齊州」是。</span>元興死後積年，仁之營視其家，常出隆厚，時人以此尚之。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
仁之伯乞歸，真君中，除中散大夫。性寬和，與物無競，未嘗言人善惡。曾遇患晝寢，有奴偷竊，乞歸詐睡不見，亦不泄之。此奴走入蠕蠕，方笑言之，亦無嗔色。獻文末，除主客尚書。孝文初，位東雍州刺史，賜爵永安侯。卒。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
子嵩，字阿龍，好周人之急。與王仲興自平城被追赴洛，家貧不能自達，<span class="jiaozhusup">通志「家貧」上有「仲興」二字，疑此脫。</span>嵩事事資遣。宣武時，仲興寵幸，乃奏除給事。請疏黃河，以通船漕，授龍門都將。歷年功不就，坐流。元曄僭立，授大鴻臚卿。子桃湯，位終奉朝請。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
尉古真，代人也。道武之在賀蘭部，賀染干遣侯引乙突等將肆逆，古真知之，密以馳告。染干疑古真泄其謀，乃執拷之，以兩車軸押其頭，傷其一目。不服，乃免之。後從平中原，以功賜爵束州侯。明元初，爲鴻飛將軍，鎮大洛。卒於定州刺史。子億萬襲。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
古真弟諾，以忠謹著稱。從道武圍中山，先登，傷一目。道武歎曰：「諾兄弟並毀目以建功效，誠可嘉也！」賜安樂子。從平姚平，還，拜國部大人。太武時，改邑遼西公。卒，第八子歡襲。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
諾長子眷，忠謹有父風。明元時，執事左右，爲太官令。時侍臣受斤亡入蠕蠕，詔眷追之。遂至虜庭，禽之大檀前。由是以驍烈聞。太武即位，命眷與散騎侍郎劉庫仁等八人分典四部，綰奏機要，加陳兵將軍。文成時，拜侍中、太尉，封漁陽王，與太宰常英等錄尚書事。文成北巡狩，以寒雪方降，議還。眷曰：「今去都不遠而旋，虜必疑我有內難。方寒雪，宜更進前。」帝遂度漠而還。帝以眷元老，賜杖履上殿。薨，諡曰莊。子多侯襲爵。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
多侯少有武幹。獻文時，假節、領護羌戎校尉、敦煌鎮將。至，求輕騎五千，西入于闐，兼平諸國，因敵取資，平定爲效。弗許。孝文初，又求北取伊吾，斷蠕蠕通西域路。帝善其計，以東作方興，難之。爲妻元所害。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
多侯弟子慶賓，善騎射，有將略，稍遷太中大夫。明帝時，朝議送蠕蠕主阿那瑰還國，慶賓上表固爭，不從。後蠕蠕遂執行臺元孚。慶賓後拜肆州刺史。時尒朱榮兵威漸盛，曾經肆州，慶賓惡之，據城不納。榮襲之，拘還秀容，呼爲假父。後以母憂還都。<span class="jiaozhusup">諸本脫「母」字，據魏書卷二六尉古真傳補。</span>尋起爲光祿大夫、都督，鎮汝陰。還朝，卒，贈司空。子瑾。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
瑾少而敏悟，好學慕善。以國姓門資，稍遷直後。司馬子如執政，瑾娶其甥皮氏爲妻，由此除中書舍人。後除吏部郎中。齊文襄崩，文宣命瑾在鄴北宮，共高德正典機密。天保中，累遷七兵尚書侍郎。孝昭輔政，除吏部尚書。武成踐祚，趙彥深本子如賓僚，元文遙、和士開並帝鄉故舊，共相薦達，任遇彌重。又吏部銓衡所歸，事多祕密，由是朝之機事，頗亦預聞。後爲尚書右僕射，卒。武成方在三臺饗宴，文遙奏聞，遂命撤樂罷飲。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
瑾外雖通顯，內闕風訓，閨門穢雜，爲世所鄙。有女在室，忽從奔誘，瑾遂以適婦姪皮逸人。瑾又通寡嫂元氏。瑾嘗譏吏部郎中頓丘李構云：「郎不稽古。」構對令史云：「我實不稽古，未知通嫂得作稽古不？」瑾聞大慚。然亦能折節下士，意在引接名流，但不之別也。有賈彥始者，儀望雖是儒生，稱堪充聘陳使。司徒戶曹祖崇儒，文辯俱不足，言將爲當世莫及。好學吳人搖脣振足，爲人所哂。見人好笑，時論比之寒蟬。又少威儀，子德載，以蒲鞭責之，便自投井，瑾自臨井上，呼云：「兒出！」聞者皆笑。及位任重，便大躁急，省內郎中將論事者，逆即瞋罵。既居大選，彌自驕狠。皮子賤恃其親通，多所談薦，大有受納。瑾死後，其弟靜忿而發之。子賤坐決鞭二百，配北營州。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
初，瑾爲聘梁使，梁人陳昭善相，謂瑾曰：「二十年後當爲宰相。」瑾出，私謂人曰：「此公宰相後，不過三年，當死。」昭後爲陳使主，兼散騎常侍，至齊。瑾時兼右僕射，鳴騶鐃吹。昭復謂人曰：「二年當死。」果如言焉。德載位通直散騎侍郎。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
眷弟地干，機悟有才藝，馳馬立射五的，時人莫能及。太武時，位庫部尚書，加散騎常侍，領侍輦郎。奉上忠謹，尤善嘲笑。太武見其效人舉措，忻悅不能自勝。甚見親愛，參軍國大謀。時征平原，試衝車以攻冢。<span class="jiaozhusup">魏書卷二六「平原」作「平涼」。按「征平涼」指進攻赫連昌。魏書卷四上世祖紀，始光四年正月，「赫連昌遣其弟平原公定率眾二萬向長安，帝聞之，乃遣就陰山伐木，大造攻具。」尉地干試衝車致死，當在此時。但其時赫連昌尚據統萬，敗走平涼，還在其後。征平原不見於紀，當誤。</span>地干爲索所羂，折脅而卒。帝親往哭慟，贈中領軍、燕郡公，諡曰惠。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
子長壽，位右曹殿中尚書，賜爵會稽公，卒於涇州刺史。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
古真族玄孫聿，字成興，性耿介。明帝時，爲武衛將軍。時領軍元叉執權，百僚莫不加敬，聿獨長揖不拜。尋出爲涼州刺史。涼州緋色，天下之最，叉送白綾二千匹令染，聿拒不受。叉諷御史劾之，驛徵至京。覆，無狀。還任，卒。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
穆崇，代人也，其先代效節於神元、桓、穆之時。崇少以盜竊爲事。道武之居獨孤部，崇往來奉給，時人無及者。後劉顯之逆，平文皇帝外孫梁眷知之，密遣崇告道武。眷謂崇曰：「顯若知之，雖刀劍刳割勿泄也。」因以寵妻及所乘良馬付崇曰：「事覺，吾當以此自明。」崇來告難，道武馳如賀蘭部。顯果疑眷泄，將囚之。崇乃唱言：「梁眷不顧恩義，將顯爲逆。今我掠得其妻、馬，足以雪忿。」顯聞信之。窟咄之難，崇外甥于植等與崇謀執道武以應之。崇夜告道武，道武誅植等，北踰陰山，復幸賀蘭部。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
道武爲魏王，崇從平中原，位侍中、豫州刺史、太尉、宜都公。天賜三年，薨。先是，衛王儀謀逆，崇預焉。道武惜其功，祕之。及有司奏諡，帝親覽諡法，述義不剋曰丁，曰：「此當矣。」乃諡丁公。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
初，道武避窟咄難，遣崇還察人心。崇留馬與從者，微服入其營。會有火光，爲舂妾所識，賊皆驚起。崇求從者不得，因匿阬中，徐乃竊馬奔走。宿於大澤，有白狼向崇號，崇覺悟，馳隨狼奔，遂免難。道武異之，命崇立祀，子孫世奉焉。太和中，追錄功臣，以崇配饗。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
崇長子逐留，以功賜爵零陵侯。後以罪廢。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
子乙，以功賜爵富城公。卒於侍中，諡曰靜。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
子真，尚長城公主，拜駙馬都尉。後敕離婚，納文明太后姊。位南部尚書、侍中。卒，諡曰宣。孝文追思崇勳，令著作郎韓顯宗與真撰定碑文，建於白登山。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
真子泰，本名石洛，孝文賜名焉。以功臣子孫，尚章武長公主，拜駙馬都尉，典羽獵四曹事。後爲尚書右僕射、馮翊侯，出爲定州刺史。初，文明太后幽孝文於別室，<span class="jiaozhusup">諸本脫「太」字，據魏書卷二七穆崇傳補。</span>將謀黜廢，泰切諫乃止。孝文德之，故寵待隆至。自陳久病，乞爲恒州，許之。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
泰不願遷都，潛圖叛，乃與定州刺史陸叡及安樂侯元隆等，謀推朔州刺史陽平王頤爲主。頤密表其事，帝乃遣任城王澄發并、肆兵討之。澄先遣書侍御史李煥單騎入代，出其不意，泰等驚駭，計無所出。煥曉喻逆徒，示以禍福，於是凶黨離心，莫爲之用。泰自度必敗，乃率麾下攻煥郭門，不克。走出，爲人禽送。孝文幸代，泰等伏誅。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
子士儒，字叔賢，徙涼州。後得還，爲太尉參軍事。
</p>
<p class="em2" id="p43"><a class="gg-link" href="#p43" onclick="return changeColor(this);"></a>
子子容，少好學，無所不覽。求天下書，逢即寫錄，所得萬餘卷。魏末，爲兼通直散騎常侍聘梁。齊受禪，卒於司農卿。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
逐留弟觀，字闥拔，襲崇爵。少以文藝知名。明元中，位爲左衛將軍，<span class="jiaozhusup">魏書卷二七「中」作「即」，疑是。</span>綰門下、中書，出納詔命，及訪舊事，未嘗有遺漏。尚宜陽公主，拜駙馬都尉，位太尉。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
太武監國，觀爲右弼，出則統攝朝政，入則應對左右，事無巨細，皆關決焉。終日怡怡，無慍色，勞謙善誘，不以富貴驕人。泰常八年，暴疾薨，年三十五。明元親臨其喪，悲動左右，賜以通身隱起金飾棺，喪禮一依安城王叔孫俊故事，贈宜都王，諡曰文成。太武即位，每與群臣談宴，未嘗不歎息殷勤，以爲自道武以來，<span class="jiaozhusup">魏書卷二七「道武」作「泰常」。按泰常爲明元年號，疑此作「道武」誤。</span>佐命勳臣文武兼濟無及之者。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
子壽襲爵，尚樂陵公主，拜駙馬都尉。明敏有父風。太武愛重之，擢爲下大夫。敷奏機辯，有聲內外。遷侍中、中書監、領南部尚書，進爵宜都王，加征東大將軍。壽辭曰：「臣祖崇，先皇之世，屢逢艱危。幸天贊梁眷，誠心先告，故得效功前朝，流福於後。昔陳平受賞，歸功無知。今眷元勳未錄，臣獨奕世受榮，豈惟仰愧古賢，抑亦有虧國典。」太武嘉之，乃求眷孫，賜爵郡公。
</p>
<p class="em2" id="p47"><a class="gg-link" href="#p47" onclick="return changeColor(this);"></a>
輿駕征涼州，命壽輔景穆，總錄機要，內外聽焉。次雲中，將濟河，帝別御靜室，召壽及司徒崔浩、尚書李順，謂壽曰：「蠕蠕吳提與牧犍連和，今聞朕征涼州，必來犯塞。若伏兵漠南，殄之爲易。牧田訖，<span class="jiaozhusup">魏書「牧」作「收」。按「收田」指收穫谷物。當時代都附近農業頗爲重要，魏書卷二太祖紀天興元年二月，詔「給內徙新民耕牛，計口受田」，可証。「牧」當是「收」之訛。</span>可分伏要害，以待虜至，引使深入，然後擊之。若違朕指授，爲虜侵害，朕還斬卿。崔浩、李順爲證，非虛言也。」壽信卜筮言，謂賊不來，竟不設備。吳提果至，京邑大駭。壽不知所爲，欲築西郭門，請景穆避保南山，惠保太后不聽，乃止。遣司空長孫道生等擊之。太武還，以無大損傷，故不追咎。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
景穆監國，壽與崔浩等輔政。人皆敬浩，壽獨陵之。又自恃位任，以人莫己及。謂其子師曰：「但令吾兒及我，亦足勝人，不須苦教之。」遇諸父兄弟有如僕隸，夫妻並坐共食，而令諸父餕餘。爲時人鄙笑。薨，贈太尉，諡曰文宣。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
子平國襲爵，尚城陽長公主，拜駙馬都尉、侍中、中書監，爲太子四輔。卒。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
子伏干襲，尚濟北公主，拜駙馬都尉。卒，諡曰康。無子。
</p>
<p class="em2" id="p51"><a class="gg-link" href="#p51" onclick="return changeColor(this);"></a>
伏干弟羆襲爵，尚新平長公主，拜駙馬都尉、武牢鎮將。頻以不法致罪，孝文以其勳德之舊，讓而赦之。轉吐京鎮將，深自剋勵。後改吐京鎮爲汾州，仍以羆爲刺史。前吐京太守劉升，在郡甚有威惠，限滿還都，胡人八百餘人詣羆請之。前定陽令吳平仁亦有恩信，戶增數倍。羆以吏人懷之，並爲表請，孝文皆從焉。羆既頻薦升等，所部守令，咸自砥礪，威化大行。州人李軌、郭及祖七百餘人詣闕稱羆恩德。孝文以羆政和人悅，增秩延限。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
後徵爲光祿勳，隨例降王爲魏郡公。累遷侍中、中書監。穆泰之反，羆與潛通，赦後事發，削封爲編戶。卒于家。宣武時，追贈鎮北將軍、恒州刺史。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
羆弟亮，字幼輔，早有風度。獻文時，起家侍御中散。尚中山長公主，拜駙馬都尉，封趙郡王。加侍中，徙封長樂王。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
孝文時，除征南大將軍、領護西戎校尉、仇池鎮將。宕昌王梁彌機死，子彌博立，爲吐谷渾所逼，來奔仇池。亮以彌博兇悖，氐羌所棄，彌機兄子彌承，戎人歸樂，表請納之。孝文從焉。於是擊走吐谷渾，立彌承而還。氐豪楊卜自延興以來，從軍二十一戰，前來鎮將，抑而不聞。亮表卜爲廣業太守，豪右咸悅，境內大安。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
徵爲侍中、尚書左僕射。于時復置司州，孝文曰：「司州始立，未有僚吏，須立中正，以定選舉。然中正之任，必須德望兼資。世祖時，崔浩爲冀州中正，長孫嵩爲司州中正，可謂得人。公卿等宜審推舉。」尚書陸叡舉亮爲司州大中正。後拜司空，參議律令。例降爵爲公。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
時文明太后崩，已過期月，孝文毀瘠猶甚。亮表請上承金冊遺訓，下稱億兆之心，時襲輕服，數御常膳，修崇郊祠，垂惠咸秩。詔曰：「苟孝悌之至，無所不通。今飄風亢旱，時雨不降，實由誠慕未濃，幽顯無感也。」尋領太子太傅。時將建太極殿，帝引見群臣於太華殿，曰：「將營殿宇，今欲徙居永樂，以避囂埃。土木雖復無心，毀之能不悽愴！今故臨對卿等，與之取別。此殿乃高宗所制，爰歷顯祖，逮朕沖年，受位於此。但事來奪情，將有改制。仰惟疇昔，唯深悲感。」亮稽首請稽之卜筮。又以去歲役作，爲功甚多，太廟、明堂，一年便就。若仍歲頻興，恐人力彫弊。且材幹新伐，願待餘年。帝曰：「朕遠覽前王，無不興造。故有周創業，經建靈臺；洪漢受命，未央是作。草創之初，猶尚若此；況朕承累聖之運，屬太平之基？欲及此時，以就大功。人生定分，修短命也，蓍蔡雖智，其如命何！當委之大分，<span class="jiaozhusup">諸本脫「大」字，據魏書補。</span>豈假卜筮。」移御永樂宮。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
後帝臨朝堂，謂亮曰：<span class="jiaozhusup">諸本「堂」訛「嘗」，據魏書及下引晉令改。</span>「三代之禮，日出視朝。自漢、魏以降，禮儀漸殺。晉令有朔望集公卿於朝堂而論政事，亦無天子親臨之文。今因卿等日中之集，中前，卿等自論政事；中後，與卿等共議可否。」遂命讀奏案，帝親決之。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
及遷都，加武衛大將軍，以本官董攝中軍事。帝南伐，以亮錄尚書事，留鎮洛陽。後帝自小平津汎舟幸石濟。亮諫曰：「漢帝欲乘舟渡渭，廣德將以首血汙車輪，帝乃感而就橋。渭之小水，猶尚若斯，況洪河有不測之慮。」帝曰：「司空言是也。」及羆預穆泰反事覺，亮上表自劾，帝優詔還令攝事。亮固請，久乃許之。後徙封頓丘郡公，以紹崇爵。
</p>
<p class="em2" id="p59"><a class="gg-link" href="#p59" onclick="return changeColor(this);"></a>
宣武即位，拜尚書令、司空公。薨，宣武親臨小斂，贈太尉，諡曰匡。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
子紹，字永業，尚琅邪長公主，拜駙馬都尉。歷位祕書監、侍中、衛將軍、太常卿、中書令、七兵殿中二尚書。遭所生憂，免，居喪以孝聞。又歷衛大將軍、中書監、侍中，領本邑中正。
</p>
<p class="em2" id="p61"><a class="gg-link" href="#p61" onclick="return changeColor(this);"></a>
紹無他才能，而資性方重，罕接賓客，稀造人門。領軍元叉當權薰灼，曾往紹宅，紹迎送下階而已。時人歎尚之。及靈太后欲黜叉，猶豫未決，紹讚成之。以功加特進、侍中。元順與紹同直，嘗因醉入寢所。紹擁被而起，正色讓順曰：「老身二十年侍中，與卿先君亟連職事，縱卿後進，何宜相排突也！」遂謝事還家，詔喻乃起。除侍中，託疾未起，故免河陰之害。
</p>
<p class="em2" id="p62"><a class="gg-link" href="#p62" onclick="return changeColor(this);"></a>
莊帝立，尒朱榮徵之。紹以爲必死，哭辭家廟。及見榮，捧手不拜。榮亦矯意禮之，顧謂人曰：「穆紹不虛作大家兒。」車駕入宮，尋授尚書令、司空，進爵爲王，給班劍四十人，仍加侍中。時河南尹李獎往詣紹。獎以紹郡人，謂必致敬。紹又恃封邑是獎國主，匡坐待之，不爲動膝。獎憚其位望，致拜而還。議者兩譏焉。未幾，降王，復本爵。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
普泰元年，除驃騎大將軍、開府、青州刺史，加都督。未行而薨，贈大將軍、尚書令、太保，諡曰文獻。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
子長嵩，字子岳，襲爵，位光祿少卿。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
平國弟正國，尚長樂公主，拜駙馬都尉。
</p>
<p class="em2" id="p66"><a class="gg-link" href="#p66" onclick="return changeColor(this);"></a>
正國子平城，早卒。孝文時，始平公主薨於宮，追贈平城駙馬都尉，與公主冥婚。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
壽弟多侯，封長寧子，位司衛監。文成崩，乙渾專權，召司徒陸麗。麗時在溫湯療疾，多侯謂曰：「渾有無君心。大王，眾所望也，去必危。宜徐歸而圖之。」麗不從，遂爲渾害。多侯亦見殺。
</p>
<p class="em2" id="p68"><a class="gg-link" href="#p68" onclick="return changeColor(this);"></a>
觀弟翰，平原鎮將、西海王。薨。
</p>
<p class="em2" id="p69"><a class="gg-link" href="#p69" onclick="return changeColor(this);"></a>
子龍兒襲爵，降爲公。卒。
</p>
<p class="em2" id="p70"><a class="gg-link" href="#p70" onclick="return changeColor(this);"></a>
子弼，有風格，善自位置，涉獵經史，與長孫承業、陸希道等齊名。然而矜己陵物，頗以此損焉。孝文定氏族，欲以弼爲國子助教，弼辭以爲屈。帝曰：「朕欲敦勵胄子，屈卿先之。白玉投泥，豈能相汙！」弼曰：「既遇明時，恥沈泥滓。」會司州牧咸陽王禧入。帝曰：「朕與卿作州都，舉一主簿。」<span class="jiaozhusup">諸本「都」作「督」，魏書作「都」。按州都即州中正。隋書卷二七百官志中，州的屬官有「州都」。齊制即沿魏制。本書卷三六薛湖傳：「三召州都，再辟主簿。」魏書卷五六鄭道昭傳：「廣平王懷爲司州牧，以道昭與宗正卿元匡爲州都。」可証魏時州中正亦名州都。州都職在推荐人士，故孝文云云。作「督」誤，今據改。</span>即命弼謁之。因爲帝所知。宣武初，爲廣平王懷國郎中令，數有匡諫之益。除中書舍人，卒於華州刺史，諡曰懿。
</p>
<p class="em2" id="p71"><a class="gg-link" href="#p71" onclick="return changeColor(this);"></a>
翰弟顗，有才力。以侍御郎從太武征赫連昌，勇冠一時，賜爵泥陽子，拜司衛監。從太武田崞山，有虎突出，顗搏而獲之。帝歎曰：「詩云：『有力如虎』。顗乃過之！」後從征白龍，討蠕蠕，以功進爵建安公。後拜殿中尚書，出鎮涼州。還，加散騎常侍、領太倉尚書。文成時，爲征西大將軍，督諸軍西征吐谷渾。坐擊賊不進，免官爵，徙邊。文成以顗著勳前朝，徵爲內都大官。卒，贈征西大將軍、建安王，諡曰康。子寄生襲。
</p>
<p class="em2" id="p72"><a class="gg-link" href="#p72" onclick="return changeColor(this);"></a>
崇宗人醜善，道武初，率部歸附，與崇同心戮力，捍禦左右。拜天部大人，居東蕃。
</p>
<p class="em2" id="p73"><a class="gg-link" href="#p73" onclick="return changeColor(this);"></a>
子莫提，從平中原，位相州刺史、假陵陽侯。其子孫位亦通顯。
</p>
<p class="em2" id="p74"><a class="gg-link" href="#p74" onclick="return changeColor(this);"></a>
奚斤，代人也，世典馬牧。父簞，有寵於昭成皇帝。時國有良馬曰騧駠，一夜忽逸。後知南部大人劉庫仁所盜，養於窟室。簞聞而馳往取馬，庫仁以國甥恃寵，慚而逆擊簞，簞捽其髮落，傷其一乳。及苻堅使庫仁與衛辰分領國部，簞懼，遂奔衛辰。及道武滅衛辰，簞晚乃得歸，故名位後於舊臣。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
斤機辯有識度。登國初，與長孫肥等俱統禁兵。後以爲侍郎，親近左右。從征慕容寶於參合。皇始初，拜越騎校尉，典宿衛禁旅。車駕還京師，博陵、勃海、章武諸郡群盜並起，斤與略陽公元遵等討平之。從征，破高車諸部。又破厙狄、宥連部，徙其別部諸落於塞南。又進擊侯莫陳部，至大峨谷，置戍而還。遷都水使者，出爲晉兵將軍、幽州刺史，賜爵山陽侯。
</p>
<p class="em2" id="p76"><a class="gg-link" href="#p76" onclick="return changeColor(this);"></a>
明元即位，爲鄭兵將軍。詔以斤世忠孝，贈其父簞長寧子。明元幸雲中，斤留守京師。昌黎王慕容伯兒謀反，斤召入天安殿東廡下，誅之。詔與南平公長孫嵩等俱坐朝堂，錄決囚徒。明元大閱于東郊，講武，以斤行左丞相，大蒐於石會山。車駕西巡，詔斤先驅，討越勒部於鹿那山，<span class="jiaozhusup">按本書卷一明元紀、魏書卷三太宗紀永興五年四月及七月條，本書卷九八、魏書卷一０三高車傳越勤倍泥條，「鹿那山」並作「跋那山」。又本書卷九八、魏書卷一０三蠕蠕傳言蠕蠕縕紇提西遁，將歸衛辰，道武追之至跋那山。又言長孫肥破蠕蠕曷多汗於上郡跋那山。則跋那山即在上郡，疑作「鹿」誤。但魏書卷二九奚斤傳亦作「鹿」，今不改。又「勒」，魏書太宗紀、本書高車傳作「勤」，本書明元紀、魏書高車傳作「勒」，未知孰是。</span>大破之。又詔斤與長孫嵩等八人坐止車門右，<span class="jiaozhusup">諸本「右」作「左」，魏書卷二九奚斤傳作「右」。按本書卷二一崔宏傳、魏書卷二一崔玄伯傳、本書卷二二魏書卷二五長孫嵩傳並作「右」。作「左」誤，今據改。</span>聽理萬機。拜天部大人，進爵爲公。命斤出入乘軺軒，備威儀導從。
</p>
<p class="em2" id="p77"><a class="gg-link" href="#p77" onclick="return changeColor(this);"></a>
太武之爲皇太子，臨朝聽政，以斤爲左輔。宋廢主義符立，其國內離阻。乃遣斤收河南地，假斤節，都督前鋒諸軍事、司空、晉兵大將軍、行揚州刺史，率吳兵將軍公孫表等南征。用表計攻滑臺，不拔，求濟師。帝怒其不先略地，切責之。乃親南巡，次中山。斤自滑臺趣洛陽，長驅至武牢，遂平兗、豫諸郡。還圍武牢。及武牢潰，斤置守宰以撫之。自魏初大將行兵，唯長孫嵩拒宋武，斤征河南，獨給漏刻及十二牙旗。
</p>
<p class="em2" id="p78"><a class="gg-link" href="#p78" onclick="return changeColor(this);"></a>
太武即位，進爵宜城王，仍爲司空。太武征赫連昌，遣斤率義兵將軍封禮等襲蒲阪。斤又西據長安，<span class="jiaozhusup">諸本「安」作「城」，宋本及魏書、通志奚斤傳作「安」。按本書卷二太武紀、魏書卷四上世祖紀，始光三年十二月並作「西據長安」。作「城」誤，今據改。</span>秦、雍氐羌皆來歸附。斤與赫連定相持，累戰破定。定聞昌敗，走上邽。斤追至雍，不及而還。詔斤班師，斤請因其危平之，乃進討安定。昌退保平涼，斤屯軍安定，以糧竭馬死，深壘自固。監軍侍御史安頡擊昌，禽之。昌眾復立昌弟定爲主，守平涼。斤恥以元帥而禽昌之功更不在己，乃舍輜重，追定於平涼。定眾將出，會一小將有罪，亡入賊，具告其實。定知斤軍無糧乏水，乃邀斤前後。斤眾大潰，斤及將娥清、劉拔爲定所禽。後太武剋平涼，斤等得歸。免爲宰人，使負酒食從駕還京師以辱之。尋拜安東將軍，降爵爲公。
</p>
<p class="em2" id="p79"><a class="gg-link" href="#p79" onclick="return changeColor(this);"></a>
太延初，爲衛尉，改爲恒農王。後爲萬騎大將軍。太武議伐涼州，斤等三十餘人議以爲不可，帝不從。涼州平，以戰功賜僮隸七十戶。又以斤元老，賜安車，平決獄訟。諮訪朝政。
</p>
<p class="em2" id="p80"><a class="gg-link" href="#p80" onclick="return changeColor(this);"></a>
斤聰辯強識，善於談論，遠說先朝故事，雖未皆是，時有所得，聽者歎美之。每議大政，多見從用，朝廷稱焉。真君九年，薨，時年八十九，太武親臨哀慟，諡曰昭王。斤有數十婦，子男二十餘人。
</p>
<p class="em2" id="p81"><a class="gg-link" href="#p81" onclick="return changeColor(this);"></a>
長子他觀襲爵。太武曰：「斤西征之敗，國有常刑。以其佐命先朝，故復其爵秩，將收孟明之效。今斤終其天年，君臣之分全矣。」於是降他觀爵爲公。傳國至孫緒，無子，國除。太和中，孝文追錄先朝功臣，以斤配饗廟庭。宣武繼絕世，<span class="jiaozhusup">諸本脫「絕」字，據魏書補。</span>以緒弟子監紹其後。
</p>
<p class="em2" id="p82"><a class="gg-link" href="#p82" onclick="return changeColor(this);"></a>
叔孫建，代人也。父骨，爲昭成母王太后所養，與皇子同列。建少以智勇著稱。道武之幸賀蘭部，常從左右。登國初，爲外朝大人，與安同等十三人迭典庶事，參軍國之謀。隨秦王觚使慕容垂，歷六載乃還。累遷中領軍，賜爵安平公，出爲并州刺史。後以公事免，守鄴城園。
</p>
<p class="em2" id="p83"><a class="gg-link" href="#p83" onclick="return changeColor(this);"></a>
明元即位，念前功，以爲正直將軍、相州刺史。饑胡劉武等聚黨叛，<span class="jiaozhusup">魏書卷二九叔孫建傳「武」作「虎」，北史避唐諱改。此非劉庫仁傳之劉武。</span>明元假建前號、安平公，督公孫表等以討武。斬首萬餘級，餘眾奔走，投沁水死，<span class="jiaozhusup">諸本「沁」訛「沚」，據魏書改。</span>水爲不流。
</p>
<p class="em2" id="p84"><a class="gg-link" href="#p84" onclick="return changeColor(this);"></a>
晉將劉裕伐姚泓，令其部將王仲德爲前鋒，將逼滑臺。兗州刺史尉建率所部棄城濟河。仲德遂入滑臺，乃宣言曰：「晉本意欲以布帛七萬匹假道於魏，不謂魏之守將便爾棄城。」明元聞之，詔建度河曜威，斬尉建，投其屍於河。呼仲德軍人與語，詰其侵境之狀。
</p>
<p class="em2" id="p85"><a class="gg-link" href="#p85" onclick="return changeColor(this);"></a>
尋遷廣阿鎮將，威名甚著。久之，除使持節、都督前鋒諸軍事、楚兵將軍、徐州刺史。率眾自平原濟河，徇下青、兗諸郡。遂東入青州，圍宋刺史竺夔於東陽城。宋遣將檀道濟、王仲德救夔，建不克而還。以功賜爵壽光公。<span class="jiaozhusup">魏書「公」作「侯」。按本書卷二太武紀，魏書卷四上世祖紀神䴥三年十一月稱：「封壽光侯叔孫建爲丹陽王。」作「侯」是。</span>與汝陰公長孫道生濟河而南，仲德等自清入濟，東走青州。太武以建威名南震，爲宋所憚，除平原鎮大將，封丹楊生，加征南大將軍。
</p>
<p class="em2" id="p86"><a class="gg-link" href="#p86" onclick="return changeColor(this);"></a>
先是，簡幽、易以南戍兵集于河上，一道討洛陽，一道攻滑臺。宋將檀道濟、王仲德救滑臺，建與汝陰公道生拒擊之。建分軍挾戰，縱輕騎邀其前後，焚燒穀草以絕其糧道。道濟兵饑，叛者相繼。由是安頡等得拔滑臺。
</p>
<p class="em2" id="p87"><a class="gg-link" href="#p87" onclick="return changeColor(this);"></a>
建沈敏多智，東西征伐，常爲謀主，容貌清整，號曰嚴明。<span class="jiaozhusup">魏書作「治軍清整，號令嚴明」，北史避「治」字改寫，但失原意。</span>又雅尚人倫，禮賢愛士，在平原十餘年，綏懷內外，甚得邊稱，魏初名將，鮮有及之。南方憚其威略，青、兗輟不爲寇。
</p>
<p class="em2" id="p88"><a class="gg-link" href="#p88" onclick="return changeColor(this);"></a>
太延三年，薨，時年七十三，諡曰襄，賜葬金陵。
</p>
<p class="em2" id="p89"><a class="gg-link" href="#p89" onclick="return changeColor(this);"></a>
長子俊，字醜歸，少聰敏。年十五，內侍左右，性謹密，初無過行。以便弓馬，轉爲獵郎。道武崩，清河王紹閉宮門，明元在外。紹拘逼俊以爲己援。外雖從紹，內實忠款，仍與元磨渾等說紹歸明元。時明元左右唯車路頭、王洛兒等，及得俊等，大悅，以爲爪牙。及即位，稍遷衛將軍，賜爵安成公。及朱提王悅懷刃入禁，欲行大逆。俊覺悅舉動有異，乃於悅懷中得兩刃匕首，遂執悅殺之。明元以俊前後功重，軍國大計一以委之。群官上事，先由俊銓校，然後奏聞。
</p>
<p class="em2" id="p90"><a class="gg-link" href="#p90" onclick="return changeColor(this);"></a>
性平正柔和，未嘗有喜怒色，忠篤愛厚，不諂上抑下，每奉詔宣外，必告示慇懃，是以上下嘉歎。泰常元年，卒，時年二十八。明元親臨哀慟，朝野無不追惜。贈司空、安成王，諡孝元，賜溫明祕器，載以轀輬車，衛士導從，陪葬金陵。子蒲襲爵。後有大功及寵幸貴臣薨，賵賻送終禮皆依俊故事，無得踰之者。
</p>
<p class="em2" id="p91"><a class="gg-link" href="#p91" onclick="return changeColor(this);"></a>
初，俊卒，明元命其妻桓氏曰：「夫生既共榮，沒宜同穴。能殉葬者，可任意。」桓氏乃縊，遂合葬焉。
</p>
<p class="em2" id="p92"><a class="gg-link" href="#p92" onclick="return changeColor(this);"></a>
俊既爲安城公，俊弟鄰襲父爵，降爲丹陽公，位尚書公、涼州鎮大將。與鎮副將奚牧，並以貴戚子弟，競貪財貨，遂相糾，坐誅。
</p>
<p class="em2" id="p93"><a class="gg-link" href="#p93" onclick="return changeColor(this);"></a>
安同，遼東胡人也。其先祖曰世高，漢時以安息王侍子入洛。歷魏至晉，避亂遼東，遂家焉。父屈，仕慕容暐。暐爲苻堅所滅，屈友人公孫眷妹沒入苻氏宮，出賜劉庫仁爲妻，庫仁貴寵之。同隨眷商販，見道武有濟世才，遂留奉侍。性端嚴明惠，好長者之言。登國初，道武徵兵於慕容垂，同頻使稱旨。爲外朝大人，與和跋等出入禁中，迭典庶事。
</p>
<p class="em2" id="p94"><a class="gg-link" href="#p94" onclick="return changeColor(this);"></a>
從征姚平於柴壁，姚興悉眾救平，同進計曰：「汾東有蒙阬，東西三百餘里，徑路不通。姚興來，必從汾西，乘高臨下，直至柴壁，如此則寇內外勢接。宜截汾爲南北浮橋，乘西岸築圍。西圍既固，賊至無所施其智力矣。」從之。興果視平屠滅而不能救。以謀功，賜爵北新侯。
</p>
<p class="em2" id="p95"><a class="gg-link" href="#p95" onclick="return changeColor(this);"></a>
明元即位，命同與南平公長孫嵩並理人訟。又詔同與肥如侯賀護持節循察并、定二州及諸山居雜胡、丁零。宣詔撫慰，問其疾苦，糾舉守宰不法，郡國肅然。同東出井陘，至鉅鹿，發眾欲修大嶺山，通天門關。又築城於宋子，以鎮靜郡縣。護嫉同得眾心，使人告同築城聚眾，欲圖大事。<span class="jiaozhusup">魏書卷三０安同傳「事」下有：「太宗以同擅徵發於外，檻車徵還，召群官議其罪，皆曰：『同擅興事役，勞擾百姓，宜應窮治，以肅來犯。』太宗以同雖專命，而本在爲公，意無不善，釋之。」共五十六字。通志卷一六四有「上知其誣，不問」六字。按北史文意不完，「事」下必有脫文。</span>
</p>
<p class="em2" id="p96"><a class="gg-link" href="#p96" onclick="return changeColor(this);"></a>
太武監國，臨朝聽政，以同爲左輔。及即位，進爵高陽公，冀青二州刺史。同長子屈，明元時，典太倉事，盜官粳米數石，欲以養親。同大怒，求戮屈，自劾不能訓子。帝嘉而恕之，遂詔長給米。同在官明察，長於校閱，家法修整，爲世所稱。及在冀州，年老，頗殖財貨，大興寺塔，爲百姓所苦。卒，贈高陽王，諡曰恭惠。
</p>
<p class="em2" id="p97"><a class="gg-link" href="#p97" onclick="return changeColor(this);"></a>
屈弟原，雅性矜嚴，沈勇多智略。明元時，爲獵郎，出監雲中軍事。時赫連屈丐犯河西，原以數十騎擊之，殺十餘人。帝以原輕敵，違節度，加罪。然知原驍勇，遂任以爲將，鎮雲中。蠕蠕犯塞，原輒破之，以功賜爵武原侯，加魯兵將軍。
</p>
<p class="em2" id="p98"><a class="gg-link" href="#p98" onclick="return changeColor(this);"></a>
太武即位，拜駕部尚書。車駕征蠕蠕大檀，分爲五道。<span class="jiaozhusup">按本書卷九八蠕蠕傳言太武始光二年，進攻蠕蠕，分爲五道，奚斤和安原出西道。此「五道」下當有脫文。</span>遷尚書左僕射，進爵河間公。原在朝無所比周，然恃寵驕恣，多所排抑。爲子求襄城公盧魯元女，魯元不許。原告其罪狀，事相連逮，歷時不決。原懼不勝，遂謀逆，事泄，伏誅。原兄弟外節儉而內實積聚，及誅後，籍其財至數萬。
</p>
<p class="em2" id="p99"><a class="gg-link" href="#p99" onclick="return changeColor(this);"></a>
弟頡，辯慧多策略，最有父風。明元初，爲內侍長，令察舉百僚，糾刺姦慝，無所迴避。嘗告其父陰事，帝以爲忠，特親寵之。
</p>
<p class="em2" id="p100"><a class="gg-link" href="#p100" onclick="return changeColor(this);"></a>
宜城王奚斤自長安追赫連昌至安定，頡爲監軍侍御史。斤以馬多疫死，士眾乏糧，乃築壘自固。遣太僕丘堆等督租於人間，爲昌所敗。昌遂驕矜，日來侵掠。頡曰：「等死，當戰死！寧可坐受囚乎？」斤猶以馬死爲辭。頡乃陰與尉眷等謀，選騎待焉。<span class="jiaozhusup">諸本脫「待」字，據魏書卷三０安頡傳補。</span>昌來攻壘，頡出應之，昌馬蹶而墜。頡禽昌送京師，賜爵西平公，代堆統攝諸軍。
</p>
<p class="em2" id="p101"><a class="gg-link" href="#p101" onclick="return changeColor(this);"></a>
赫連定將復入長安，詔頡鎮蒲阪以拒之。宋將到彥之寇河南以援定，列守南岸，至於衡關。<span class="jiaozhusup">魏書安頡傳同。本書卷二一、魏書卷三五崔浩傳、魏書卷三七司馬楚之傳、通鑑卷一二一「衡」並作「潼」。按寰宇記卷二九華陰縣潼關條引三輔記：「潼關本名衝關，河水自龍門衝激至華山東，故以名之。」此「衡」當是「衝」之訛。</span>太武西征定，以頡爲冠軍將軍，<span class="jiaozhusup">諸本「冠」作「援」，魏書作「冠」。按本書卷二、魏書卷四上神䴥三年八月及通鑑卷一二一並作「冠」。作「援」誤，今據改。</span>督諸軍擊彥之。遂濟河，攻洛陽，拔之。進攻武牢，武牢潰。又與琅邪王司馬楚之平滑臺，<span class="jiaozhusup">諸本脫「與」字，據魏書安頡傳補。</span>禽宋將朱脩之、李元德及東郡太守申謨。乃振旅還京師，進爵爲王。卒，諡曰襄。頡爲將善綏士眾，及卒，宋士卒降者無不歎惜。
</p>
<p class="em2" id="p102"><a class="gg-link" href="#p102" onclick="return changeColor(this);"></a>
庾業延，代人也，後賜名岳。其父及兄和辰世典畜牧，稍轉中部大人。昭成崩，苻氏內侮，事難之間，收斂畜產，富擬國君。劉顯謀逆，道武外幸，和辰奉獻明太后歸道武，又得其資用。以和辰爲內侍長。和辰分別公私舊畜，頗不會旨，道武由是恨之。岳獨恭慎修謹，善處危難之間，道武嘉之。與王建等俱爲外朝大人，參預軍國。從平中原，拜安遠將軍。
</p>
<p class="em2" id="p103"><a class="gg-link" href="#p103" onclick="return changeColor(this);"></a>
官軍之警於柏肆也，賀蘭部帥附力眷、紇突鄰部帥匿物尼、紇奚部帥叱奴根等聞之，反於陰館。南安公元順討之，不剋，詔岳。討破離石叛胡帥呼延鐵、西河叛胡帥張崇等。<span class="jiaozhusup">魏書卷二八庾業延傳云：「南安公元順討之不剋，死者數千人。太祖聞之，詔岳率萬騎還討叱奴根等，殄之，百姓乃安。離石胡呼延鐵、西河胡張崇等不樂內徙，聚黨反叛，岳率騎三千討破之。」據魏書卷二太祖紀，庾岳平叱奴根事在皇始二年，鎮壓呼延鐵等事在天興元年。非一時之事。「詔岳」下當有脫文。</span>以功賜爵西昌公，遷鄴行臺。岳爲將有謀略，士眾服其智勇，名冠諸將。及罷鄴行臺，以所統六郡置相州，即拜岳爲刺史。秉法平當，百姓稱之。鄴舊有園池，時果初熟，丞吏送之，岳不受，曰：「果未進御，吾何得先食！」其謹如此。遷司空。
</p>
<p class="em2" id="p104"><a class="gg-link" href="#p104" onclick="return changeColor(this);"></a>
岳兄子路，有罪，諸父兄弟悉誅，特赦岳父子。候官告岳衣服鮮麗，行止風采擬儀人君。遇道武不豫，多所猜忌，遂誅之。時人咸冤惜焉。
</p>
<p class="em2" id="p105"><a class="gg-link" href="#p105" onclick="return changeColor(this);"></a>
岳葬在代西善無界，後太武征赫連氏，經其墓宅，愴然改容，遂下詔爲立廟，令一川之人，四時致祭。求其子孫任爲帥者，得其子陵。從征有功，聽襲爵。
</p>
<p class="em2" id="p106"><a class="gg-link" href="#p106" onclick="return changeColor(this);"></a>
王建，廣甯人也。祖姑爲平文后，生昭成皇帝。伯祖豐，以帝舅貴重。豐子支，尚昭成女，甚見親待。建少尚公主。登國初，爲外朝大人，與和跋等十三人迭典庶事，參與計謀。道武遣使慕容垂，建辭色高亢，垂壯之。還爲左大夫。建兄迴，時爲大夫，諸子多不慎法，建具以狀聞，迴父子伏誅。其訐直如此。
</p>
<p class="em2" id="p107"><a class="gg-link" href="#p107" onclick="return changeColor(this);"></a>
從征伐諸國，破二十餘部。又從征衛辰，破之。爲中部大人。破慕容寶於參合，帝乘勝將席卷南夏，於是簡擇俘眾，有才能者留之，其餘欲悉給衣糧遣歸，令中州之人咸知恩德。建以爲寶覆敗於此，國內空虛，獲而歸之，縱敵生患，不如殺之。帝曰：「若從建言，非伐罪弔人之義。」諸將咸以建言爲然，建又固執，乃阬之。帝既而悔焉。
</p>
<p class="em2" id="p108"><a class="gg-link" href="#p108" onclick="return changeColor(this);"></a>
并州既平，車駕出井陘，次常山，諸郡皆降，唯中山、鄴、信都三城不下。乃遣衛王儀南攻鄴，建攻信都等城。建等攻城六十餘日，不能剋，士卒多傷。帝自中山幸信都，降之。車駕幸鉅鹿，破寶眾於柏肆塢，遂圍中山。寶棄城走和龍，城內無主，將夜入乘勝據守其門。建貪而無謀，意在虜獲，恐士卒肆掠，盜亂府庫，請候天明，帝乃止。是夜，徒何人共立慕容普驎爲主，遂閉門固守。帝乃悉眾攻之，使人登巢車臨城，招其眾。皆曰：「但恐如參合之眾，故求全月日命耳。」帝聞之，顧視建而唾其面。
</p>
<p class="em2" id="p109"><a class="gg-link" href="#p109" onclick="return changeColor(this);"></a>
中山平，賜建爵濮陽公。遷太僕，徙真定公，加散騎常侍、冀青二州刺史。卒，陪葬金陵。
</p>
<p class="em2" id="p110"><a class="gg-link" href="#p110" onclick="return changeColor(this);"></a>
羅結，代人也。其先世領部落，爲魏附臣。劉顯之逆，結從道武幸賀蘭部。後賜爵屈蛇侯。太武初，累遷侍中、外都大官，總三十六曹事。年一百七歲，精爽不衰。太武以其忠愨，甚信待之，監典後宮，出入臥內，因除長秋卿。年一百一十，詔聽歸老。賜大甯東川爲私第別業，并爲築城，即號曰羅侯城。朝廷每有大事，驛馬詢問焉。年一百二十，卒，諡曰貞。
</p>
<p class="em2" id="p111"><a class="gg-link" href="#p111" onclick="return changeColor(this);"></a>
子斤，從太武討赫連昌，力戰有功，歷位四部尚書。從平涼州，以功賜爵帶方公，除長安鎮都大將。會蠕蠕侵境，除柔玄鎮都大將。卒，諡曰靜，陪葬金陵。
</p>
<p class="em2" id="p112"><a class="gg-link" href="#p112" onclick="return changeColor(this);"></a>
子敢襲爵，位庫部尚書。卒，子伊利襲。
</p>
<p class="em2" id="p113"><a class="gg-link" href="#p113" onclick="return changeColor(this);"></a>
樓伏連，<span class="jiaozhusup">諸本「樓」作「婁」，魏書卷三０作「樓」。按元和姓纂（輯本）卷九作「賀連伏連」，又云：「孝文改爲樓氏。」據魏書卷一一三官氏志，賀樓氏改爲樓氏，匹婁氏改爲婁氏。兩姓不同。今從魏書作「樓」。</span>代人也。代爲酋帥。伏連忠厚有器量，年十三，襲父位，領部落。道武初，從破賀蘭部，又平中山。及征姚平於柴壁，以功賜爵安邑侯。明元時，爲晉兵將軍、并州刺史。太武即位，封廣陵公，再遷光祿勳，進爵爲王。後鎮統萬。薨，諡恭王。
</p>
<p class="em2" id="p114"><a class="gg-link" href="#p114" onclick="return changeColor(this);"></a>
子真襲，降爵爲公。
</p>
<p class="em2" id="p115"><a class="gg-link" href="#p115" onclick="return changeColor(this);"></a>
真弟大拔，封鉅鹿子。
</p>
<p class="em2" id="p116"><a class="gg-link" href="#p116" onclick="return changeColor(this);"></a>
大拔孫寶，字道成，性淳樸，好讀書。明帝時，仕至朔州刺史。時邊事屢興，人多流散，及寶至，稍安集之，殘壞舊宅，皆命葺構，人歸繼路，歲考爲天下最。
</p>
<p class="em2" id="p117"><a class="gg-link" href="#p117" onclick="return changeColor(this);"></a>
後隨大都督源子邕討擊葛榮。王師敗績，寶囚於榮軍，變姓名，匿於戎伍，以免害。久之，賊中有朔州人識寶者，謂寶曰：「使君寧自苦至此？」遂將詣榮。笑曰：「樓公，吾方圖事，何相見之晚！」因顧謂人曰：「此公行善，天道報之，得免亂兵，即其驗也。」寶遇逃者，密啟賊形勢，規爲內應。天子感其壯志，召寶第二子景賢，授員外散騎常侍郎。<span class="jiaozhusup">按無此官名。疑「常」或「郎」字衍。</span>葛榮滅，寶始得還。
</p>
<p class="em2" id="p118"><a class="gg-link" href="#p118" onclick="return changeColor(this);"></a>
永安中，除假員外散騎常侍，使蠕蠕。先是，蠕蠕稱藩上表，後以中州不競，書爲敵國之儀。寶責之。蠕蠕主大驚，自知惡，謝曰：「此作書人誤。」遂更稱藩。
</p>
<p class="em2" id="p119"><a class="gg-link" href="#p119" onclick="return changeColor(this);"></a>
孝武帝立，敕寶與行臺長孫子彥鎮恒農。後從入關，封廣寧縣伯。大統元年，詔領著作郎，監修國史事，別封平城縣子。後授國子祭酒、侍中，進儀同三司，兼太子太傅，攝東宮詹事。寶爲人清簡少言，頗諳舊事，位歷師傅，守靖謙恭，以此爲人所敬。後行涇州事，卒於州。
</p>
<p class="em2" id="p120"><a class="gg-link" href="#p120" onclick="return changeColor(this);"></a>
閭大肥，蠕蠕人也。道武時歸魏，尚華陽公主，賜爵期思子。<span class="jiaozhusup">諸本「期」訛「其」，據魏書卷三０、通志卷一四六閭大肥傳改。期思見魏書地形志中潁州、南定州、揚州。</span>與弟並爲上賓，入八議。明元即位，爲內都大官，進爵爲侯。宜城王奚斤之攻武牢，大肥與娥清領十二軍出中道。太武初，復與奚斤出雲中白道討大檀，破之。後從討赫連昌，以功授滎陽公。公主薨，復尚濩澤公主。太武將拜大肥爲王，遇疾卒。
</p>
<p class="em2" id="p121"><a class="gg-link" href="#p121" onclick="return changeColor(this);"></a>
奚牧，代人也。重厚有智謀，道武寵遇之，稱曰仲兄。初，劉顯害帝，梁眷知之，潛使牧與穆崇至七个山以告。帝錄先帝舊臣，又以牧告顯功，使敷奏政事，參與計謀。從征慕容寶，以功拜并州刺史，賜爵任城公。州與姚興接界，興頗寇邊。牧乃與興書，稱頓首，均禮抗之，責興侵邊不直之意。興以與國和通，恨之，有言於道武，道武戮之。
</p>
<p class="em2" id="p122"><a class="gg-link" href="#p122" onclick="return changeColor(this);"></a>
和跋，代人也。世領部落，爲魏附臣。至跋，以才辯知名。道武擢爲外朝大人，參軍國大謀，雅有智算，賜爵日南公。從平中原，以功進爲尚書，鎮鄴。以破慕容德軍，改封定陵公。與常山王遵討賀蘭部別帥木易干，<span class="jiaozhusup">魏書卷二八和跋傳同。魏書卷二太祖紀（天興四年十二月）、本書卷九八、魏書卷一０三高車傳「賀蘭」作「破多蘭」。魏書卷九五鐵弗劉虎傳作「破多羅」。按「破多羅」當即「破多蘭」之異譯。據魏書官氏志，破多羅改爲潘氏，賀蘭改爲賀氏，兩部不同，疑此作「賀蘭」誤。</span>破之。出爲平原太守。
</p>
<p class="em2" id="p123"><a class="gg-link" href="#p123" onclick="return changeColor(this);"></a>
道武寵跋於諸將。<span class="jiaozhusup">魏書「於」上有「冠」字，通志卷一四六有「過」字。此疑脫。</span>群臣皆敦尚恭儉，而跋好修虛譽，炫曜於時。性尤奢淫，帝戒之不革。後車駕北狩豺山，收跋，刑之路側。妻劉氏自殺以從。初將刑跋，道武命其諸弟毗等視訣。跋謂毗曰：「灅北地瘠，可居水南，就耕良田，廣爲產業，各相勸勵。」令之背己，曰：「汝曹何忍視吾之死！」毗等解其微意，詐稱使者，奔長安。道武誅其家。
</p>
<p class="em2" id="p124"><a class="gg-link" href="#p124" onclick="return changeColor(this);"></a>
後太武幸豺山校獵，忽暴霧四塞，怪問之。群下僉言跋世居此，祠冢猶存，或者能致斯變。帝遣建興公古弼祭以三牲，霧即除。後太武蒐狩之日，每先遣祭之。
</p>
<p class="em2" id="p125"><a class="gg-link" href="#p125" onclick="return changeColor(this);"></a>
莫題，代人也。多智，有才用。初爲幢將，領禁兵。道武之征慕容寶，寶夜犯營，軍人驚駭。遂有亡還京師者，言官軍敗於柏肆。京師不安，南安公元順因欲攝國事。題曰：「大事不可輕爾，不然，禍將及矣！」順乃止。後封高邑公。
</p>
<p class="em2" id="p126"><a class="gg-link" href="#p126" onclick="return changeColor(this);"></a>
初，窟咄寇南鄙，<span class="jiaozhusup">諸本無「初」字，據魏書卷二八莫題傳補。此是追敘往事，無「初」字則易混。</span>題時貳於帝，遺箭於窟咄，謂之曰：「三歲犢豈勝重載！」言窟咄長而帝少也。帝既銜之，後有告題居處倨傲，擬則人主。帝乃使人示之箭，告之曰：「三歲犢能勝重載不？」題奉詔，父子對泣。詰朝，乃刑之。
</p>
<p class="em2" id="p127"><a class="gg-link" href="#p127" onclick="return changeColor(this);"></a>
賀狄干，代人也。家本小族，世忠厚，爲將以平當稱。稍遷北部大人。登國初，與長孫嵩爲對。明於聽察，爲人愛敬。道武遣狄干致馬千匹，結婚於姚萇。會萇死，興立，因止狄干而絕婚。興弟平寇平陽，道武討平之，禽其將狄伯支、唐小方等四十餘人。後興以駿馬千匹贖伯支，而遣狄干還，帝許之。
</p>
<p class="em2" id="p128"><a class="gg-link" href="#p128" onclick="return changeColor(this);"></a>
干在長安，因習讀書史，通論語、尚書諸經，舉止風流，有似儒者。初，帝普封功臣，狄干雖爲姚興所留，遙賜狄干爵襄武侯，加秦兵將軍。及狄干至，帝見其言語衣服類中國，以爲慕而習之，故忿焉，既而殺之。
</p>
<p class="em2" id="p129"><a class="gg-link" href="#p129" onclick="return changeColor(this);"></a>
李栗，雁門人也。昭成時，父祖入北。栗少辯捷，有才能兼將略。初隨道武幸賀蘭部，愛其藝能。時王業草創，爪牙心腹，多任親近，唯栗一介遠寄，兼非戚舊。數有戰功，拜左軍將軍。
</p>
<p class="em2" id="p130"><a class="gg-link" href="#p130" onclick="return changeColor(this);"></a>
栗性簡慢，矜寵，不率禮度。每在道武前舒放倨傲，不自祗肅，笑唾任情。道武即其宿過誅之。於是威嚴始厲，制勒群下盡卑謙之禮，自栗始也。
</p>
<p class="em2" id="p131"><a class="gg-link" href="#p131" onclick="return changeColor(this);"></a>
奚眷，代人也。少有將略。道武世，有戰功。明元時，爲武牢鎮將，爲寇所憚。太武時，賜爵南陽公。及征蠕蠕，眷以都曹尚書督偏將出別道。詔會鹿渾海，眷與中山王辰等諸大將俱後期，斬于都南，爵除。
</p>
<p class="em2" id="p132"><a class="gg-link" href="#p132" onclick="return changeColor(this);"></a>
論曰：帝王之興，雖則天命，經綸所說，咸藉股肱。神元、桓、穆之際，<span class="jiaozhusup">諸本無「神」字，魏書卷二三史臣論作「始祖」。按始祖即神元，今據補。</span>王跡未顯，操、含託身馳驟之秋，自立功名之地，可謂志識之士矣。而劉庫仁兄弟忠以爲心，盛衰不二，純節所存，其意蓋遠，而並貽非命，惜乎！尉真兄弟忠勇奮發，義以忘生。眷威略著時，增隆家業。穆崇夙奉龍顏，早著誠款，遂膺寵眷，位極台司。至乃身豫逆謀，卒蒙全護，從享于廟，抑亦尚功。世載公卿，弈弈青紫，盛矣！奚斤世稱忠孝，征伐有剋。平涼之役，師殲身虜，雖敗崤之責已赦，封尸之效靡立，而恩禮隆渥，沒祀廟廷。叔孫建少展誠勤，終著庸伐，臨邊有術，威震夷楚。俊委節明元，義彰顛沛，察朱提之變，有日磾之風，加以柔而能正，見美朝野。安同異類之人，智識入用，任等時俊，當有由哉！頡禽赫連昌，推宋氏眾，遂爲名將，未易輕也。庾業延見紀危難之中，受事草創之際，智勇既申，功名尤舉，而不免傾覆，蓋亦其命。王建位遇既高，訐以求直，參合之役，不其罪歟！羅結枝附葉從，子孫榮祿。樓伏連、閭大肥並征伐著績，策名前代。奚牧、和跋、莫題、賀狄干、李栗、奚眷有忠勤征伐之效，不能以功名自卑，俱至誅夷，亦各其命也。
</p>
<br/>
</div></body></html>