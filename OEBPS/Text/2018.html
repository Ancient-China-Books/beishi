<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">北史-卷九十六·列傳第八十四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
列傳第八十四
</h1><hr/></div>
<div class="section" id="title-1"><h2>
<strong>氐　吐谷渾　宕昌　鄧至　白蘭　党項　附國　稽胡</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
氐者西夷之別種，<span class="jiaozhusup">諸本「西」訛作「四」，據魏書卷一０一（補）、周書卷四九氐傳改。</span>號曰白馬。三代之際，蓋自有君長，而世一朝見，故詩稱「自彼氐、羌，莫敢不來王」也。秦、漢以來，世居岐、隴以南，漢川以西，自立豪帥。漢武帝遣中郎將郭昌、衛廣滅之，以其地爲武都郡。<span class="jiaozhusup">諸本脫「郡」字，據魏書、周書補。</span>自汧、渭抵於巴、蜀，種類實繁，或謂之白氐，或謂之故氐，各有侯王，受中國封拜。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
漢建安中，有楊騰者，爲部落大帥。騰勇健多計略，始徙居仇池，<span class="jiaozhusup">魏書同。周書作「漢末，有氏帥楊駒，始據仇池百頃」。按宋書卷九八氐胡傳云：「漢獻帝建安中，有楊騰者，爲部落大帥。騰子駒，勇健多計略，始徙居仇池。」北史此段出宋書，此「勇健」上當脫「子駒」二字。</span>方百頃，因以爲號。<span class="jiaozhusup">諸本脫「因以」二字，據魏書補。</span>四面斗絕，高七里餘，蟠道三十六回，其上有豐水泉，煮土成鹽。騰後有名千萬者，魏拜爲百頃氐王。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
千萬孫名飛龍，漸強盛，晉武帝假平西將軍。<span class="jiaozhusup">諸本脫「武」字，據宋書、魏書補。</span>無子，養外甥令狐茂搜爲子。惠帝元康中，茂搜自號輔國將軍、右賢王，群氐推以爲主。關中人士流移者，多依之。<span class="jiaozhusup">諸本「人士」作「土人」，宋書、魏書作「人士」。按此誤倒，又「士」訛爲「土」，今據乙改。</span>愍帝以爲驃騎將軍、左賢王。茂搜死，子難敵統位，與弟堅頭分部曲。難敵自號左賢王，屯下辨；堅頭號右賢王，屯河池。難敵死，子毅立，自號使持節、龍驤將軍、左賢王、下辨公；以堅頭子盤爲使持節、冠軍將軍、右賢王、河池公。臣晉，晉以毅爲征南將軍。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
三年，毅族兄初襲殺毅，<span class="jiaozhusup">按宋書上文云：「咸康元年，遣使稱藩於晉。」此「三年」上當脫「咸康」二字。</span>并有其眾，自立爲仇池公。臣於石季龍，後稱蕃於晉。永和十年，改初爲天水公。十一年，毅小弟宋奴使姑子梁三王因侍直手刃殺初，初子國率左右誅三王及宋奴，復自立爲仇池公。桓溫表國爲秦州刺史，國子安爲武都太守。十二年，國從叔俊復殺國自立。國子安叛苻生，殺俊，復稱蕃於晉。<span class="jiaozhusup">按宋書云「安奔苻生，俊遣使歸藩」。據晉書苻堅載記，楊安爲苻堅大將，未嘗降晉。下文亦見「苻堅遣楊安伐纂」語。則「叛」當爲「奔」之訛，「殺」字衍文。</span>死，子世自立爲仇池公。晉太和三年，以世爲秦州刺史，弟統爲武都太守。世死，統廢世子纂自立。統一名德。纂聚黨襲殺統，<span class="jiaozhusup">諸本脫上「統」字，「纂聚」誤倒，據魏書補乙。</span>自立爲仇池公，遣使詣簡文帝。以纂爲秦州刺史。晉咸安元年，苻堅遣楊安伐纂，剋之，徙其人於關中，空百頃之地。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
宋奴之死，二子佛奴、佛狗逃奔苻堅，堅以女妻佛奴子定，拜爲尚書、領軍。苻堅之敗，關右擾亂，定盡力於堅。堅死，乃率眾奔隴右，徙居歷城，去仇池百二十里，置倉儲於百頃。招夷夏得千餘家，自稱龍驤將軍、仇池公，稱蕃於晉。孝武即以其自號假之，後以爲秦州刺史。登國四年，遂有秦州之地，號隴西王。後爲乞佛乾歸所殺，無子。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
佛狗子盛，先爲監國守仇池，乃統事，自號征西將軍、秦州刺史、仇池公。諡定爲武王。分諸氐、羌爲二十部護軍，各爲鎮戍，不置郡縣。遂有漢中之地，仍稱蕃于晉。天興初，遣使朝貢，詔以盛爲征南大將軍、仇池王。隔礙姚興，不得歲通貢使。盛以兄子撫爲平南將軍、梁州刺史，守漢中。宋永初中，宋武帝封盛爲武都王。盛死，私諡曰惠文王。子玄統位。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
玄字黃眉，<span class="jiaozhusup">諸本「字」作「子」，宋書及通志卷一九五氐傳作「字」。按下文都是敘楊玄事跡，作「字」是，今據改。</span>號征西大將軍、開府儀同三司、秦州刺史、武都王。雖蕃於宋，仍奉晉義熙之號。<span class="jiaozhusup">諸本「義」誤作「永」，據宋書改。晉無「永熙」，義熙乃晉安帝年號。</span>後始用宋元嘉正朔。初，盛謂玄曰：「吾年已老，當終爲晉臣，汝善事宋帝。」故玄奉焉。玄善於待士，爲流舊所懷。始光四年，太武遣大鴻臚公孫軌拜玄爲征南大將軍、督梁州刺史、<span class="jiaozhusup">魏書「督」上有「都」字，是。</span>南秦王。玄上表請比內蕃，許之。玄死，私諡孝昭王。子保宗統位。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
初，玄臨終謂弟難當曰：「今境候未寧，方須撫慰，保宗沖昧，吾授卿國事，其無墜先勳。」難當固辭，請立保宗以輔之。保宗既立，難當妻姚氏謂難當曰：「國險，宜立長君，反事孺子，非久計。」難當從之，廢保宗而自立，稱蕃于宋。難當拜保宗爲鎮南將軍，鎮石昌；以次子順爲鎮東將軍、秦州刺史，守上邽。保宗謀襲難當，事泄，被繫。先是，四方流人以仇池豐實，多往依附。流人有許穆之、郝惔之二人投難當，並改姓爲司馬，穆之自云名飛龍，惔之自云名康之，云是晉室近戚。康之尋爲人所殺。時宋梁州刺史甄法護刑政不理，宋文帝遣刺史蕭思話代任。難當以思話未至，遣將舉兵襲梁州，破白馬，遂有漢中之地。尋而思話使其司馬蕭承之先驅進討，<span class="jiaozhusup">諸本「承之」作「道成」，魏書作「承之」。按宋書本作「蕭諱」，北史誤改爲「蕭道成」。補魏書者改正。其事見南齊書卷一高帝紀。今據改。</span>所向剋捷，遂平梁州。因又附宋。難當後釋保宗，遣鎮董亭。<span class="jiaozhusup">諸本「董」作「薰」，魏書作「董」，宋書作「童」。按水經注卷一七渭水注：「涇谷水又東北歷董亭下，楊難當使兄子保宗鎮董亭，即是亭也。」今據魏書改。</span>保宗與兄保顯歸京師，<span class="jiaozhusup">諸本「顯」上脫「保」字，據魏書、通志及下文補。</span>太武拜保宗征南大將軍、秦州牧、武都王，尚公主；保顯爲鎮西將軍、晉壽公。後遣大鴻臚崔頤<span class="jiaozhusup">本書卷二太武紀延和二年作「崔賾」，參卷二四頤本傳校記。</span>拜難當爲征南大將軍、儀同三司、領護西羌校尉、秦梁二州牧、南秦王。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
難當後自立爲大秦王，號年曰建義，立妻爲王后，世子爲太子，置百官具擬天朝。然猶貢獻于宋不絕。尋而其國大旱，多災異，降大秦王復爲武都王。太延初，難當立鎮上邽。太武遣車騎大將軍、樂平王丕等督河西、高平諸軍取上邽，又詔喻難當，奉詔攝守。尋而傾國南寇，規有蜀土，襲宋益州，攻涪城，又伐巴西，獲雍州流人七千餘家，<span class="jiaozhusup">諸本「雍」作「維」。按時無「維州」，魏書卷四上世祖紀延和三年正月稱：「楊難當克漢中，送雍州流民七千家于長安。」「維」顯爲「雍」之訛，今據改。</span>還于仇池。宋文帝怒，遣將裴方明等伐之。難當爲方明所敗，棄仇池，與千餘騎奔上邽。太武遣中山王辰迎之赴行宮。方明既剋仇池，以保宗弟保熾守之，河間公齊擊走之。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
先是，詔保宗鎮上邽，又詔鎮駱谷，復其本國。保宗弟文德先逃氐中，乃說保宗令叛。事泄，齊執保宗送京師，詔難當殺之。氐、羌立文德，屯于濁水。文德自號征西將軍、秦河梁三州牧、仇池公，求援於宋，封文德爲武都王，遣偏將房亮之等助之。齊逆擊，禽亮之。文德奔守葭蘆，武都、陰平氐多歸之。詔淮陽公皮豹子等率諸軍討文德，走漢中，收其妻子、僚屬、資糧。及保宗妻公主送京師，賜死。初，公主勸保宗反，人問曰：「背父母之邦若何？」公主曰：「禮，婦人外成，因夫而榮。事立，據守一方，我亦一國之母，豈比小縣之主？」以此得罪。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
文成時，拜難當營州刺史，還爲外都大官。卒，諡曰忠。子和，隨父歸魏，別賜爵仇池公。子德子襲難當爵，早卒。子小眼襲，例降爲公，拜天水太守，卒。子大眼，別有傳。<span class="jiaozhusup">按當云：「德子子大眼，別有傳。」大眼，難當之孫，見本書卷三七本傳。</span>
</p>
<p class="em2" id="p11"><a class="gg-link" href="#p11" onclick="return changeColor(this);"></a>
小眼子公熙襲爵。正光中，尚書右丞張普惠爲行臺，送租於南秦、東益，普惠啟公熙俱行。至南秦，以氐反不得進，遣公熙先慰氐。東益州刺史魏子建以公熙險薄，密令訪察，公熙果有潛謀，將爲叛亂。子建仍報普惠，令其攝錄。普惠急追公熙，公熙竟不肯赴，東出漢中。普惠表列其事，公熙大行賄賂，終得免罪。後爲假節、別將，與都督元志同守岐州，爲秦賊莫折天生所虜，死於秦州。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
文德後自漢中入統汧、隴，遂有陰平、武興之地。後爲宋荊州刺史劉義宣所殺。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
保宗之執也，子元和奔宋，以爲武都、白水太守。<span class="jiaozhusup">按宋書云：「立元和爲武都王，治白水。」疑此誤。</span>元和據城歸順，文成嘉之，拜征南大將軍、武都王，內徙京師。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
元和從叔僧嗣復自稱武都王於葭蘆。<span class="jiaozhusup">諸本脫「都」字，據宋書、魏書、通志補。</span>僧嗣死，從弟文度自立爲武興王，遣使歸順。獻文授文度武興鎮將，既而復叛。孝文初，征西將軍皮歡喜攻葭蘆破之，斬文度首。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
文度弟弘，小名鼠，名犯獻文廟諱，以小名稱。鼠自爲武興王，遣使奉表謝罪，貢其方物，孝文納之。鼠遣子狗奴入侍，拜鼠都督、南秦州刺史、征西將軍、西戎校尉、武都王。鼠死，從子後起統位，孝文復以鼠爵授之。鼠子集始爲白水太守。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
後起死，以集始爲征西將軍、武都王。集始復朝于京師，拜都督、南秦州刺史、安南大將軍、領護南蠻校尉、漢中郡侯、武興王，賜以車旗、戎馬、錦綵、繒纊。尋還武興，進號鎮南將軍，加督寧、湘五州諸軍事。後仇池鎮將楊靈珍襲破武興，集始遂入齊。景明初，集始來降，還授爵位，歸守武興。死，子紹先立，拜都督、南秦州刺史、征虜將軍、漢中郡公、武興王，贈集始車騎大將軍、開府儀同三司、諡安王。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
紹先年幼，委事二叔集起、集義。夏侯道遷以漢中歸順也，梁白馬戍主尹天保率眾圍之。道遷求援於集起、集義，二人貪保邊蕃，不欲救之。唯集始弟集朗心願立功，率眾破天保，全漢川，朗之力也。集義見梁、益既定，恐武興不得久爲外藩，遂扇動諸氐，推紹先僭稱大號，集起、集義並稱王，外引梁爲援。安西將軍邢巒遣建武將軍傅豎眼攻武興剋之，執紹先，送于京師，遂滅其國，以爲武興鎮，復改鎮爲東益州。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
前後鎮將唐法樂、刺史杜纂、邢豹以威惠失衷，氐豪仇石柱等相率反叛，朝廷以西南爲憂。正光中，詔魏子建爲刺史，以恩信招撫，風化大行，遠近款附，如內地焉。後唐永代子建爲州，未幾，氐人悉反。永棄城東走，自此復爲氐地。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
魏末，天下亂，紹先奔還武興，復自立爲王。周文定秦、隴，紹先稱藩，送妻子爲質。大統元年，紹先請其女妻，周文奏魏帝許之。紹先死，子辟邪立。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
四年，南岐州氐苻壽反，攻陷武都，自號太白王，詔大都督侯莫陳順與渭州刺史長孫澄討降之。九年，清水氐酋李鼠仁據地作亂，氐帥梁道顯叛，攻南由，周文遣典籤趙昶慰諭之，鼠仁等相繼歸附。十一年，於武興置東益州，以辟邪爲刺史。十五年，安夷氐復叛。趙昶時爲郡守，收首逆者二十餘人斬之，乃定。於是以昶行南秦州事。氐帥蓋閙等作亂，閙據北谷，其黨西結宕昌羌獠甘，共推蓋閙爲主。昶分道遣使，宣示禍福，然後出兵討之。擒蓋閙，散其餘黨。興州叛氐復侵逼南岐州，刺史叱羅協遣使告急，昶赴救，<span class="jiaozhusup">諸本「赴」訛作「起」，據周書、通志改。</span>又大破之。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
先是，氐酋楊法深據陰平自稱王，亦盛之苗裔也。魏孝昌中，舉眾內附，自是職貢不絕。廢帝元年，以深爲黎州刺史。二年，楊辟邪據州反，群氐復與同逆。詔叱羅協與趙昶討平之。周文乃以大將軍宇文貴爲大都督、興州刺史。貴威名先著，群氐頗畏服之。來歲，楊法深從尉遲迥平蜀，<span class="jiaozhusup">周書作「是歲」。按尉遲迥平蜀在西魏廢帝二年，見周書卷二文帝紀。作「是歲」是。</span>軍迴，法深尋與其宗人楊崇集、楊陳侳各擁其眾，遞相攻討。趙昶時督成、武、沙三州諸軍事，遣使和解之。法深等從命，乃分其部落，更置州郡以處之。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
恭帝末，武興氐反，圍利州，<span class="jiaozhusup">諸本「利」作「和」，周書作「利」。按利州見隋書地理志上義城郡，其地與武興鄰近，今據改。</span>鳳州固道氐魏天王等亦聚眾響應，大將軍豆盧寧等討平之。周明帝時，興州人段吒及下辯、柏樹二縣人反，相率破蘭皋戍。氐酋姜多復率廚中氐屬攻陷落叢郡以應之。<span class="jiaozhusup">周書氐傳「屬」作「蜀」。按「蜀」是當時種族名稱，「屬」當是「蜀」之訛。又諸本「叢」作「聚」，乃「藂」之訛，「藂」即「叢」。落叢，見隋書地理志上順政郡鳴水縣。今據周書改。</span>趙昶討平二縣，并斬段吒。而陰平、葭蘆氐復往往屯聚，<span class="jiaozhusup">諸本脫一「往」字，據周書補。</span>與廚中相應。昶乃簡精騎，出其不意，徑入廚中，至大竹坪，連破七柵，誅其渠帥，二郡並降。及昶還，廚中生氐，復爲寇掠。昶又遣儀同劉崇義、宇文琦入廚中討之，於是群氐並平。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
及王謙舉兵，沙州氐帥開府楊永安又據州應謙，<span class="jiaozhusup">諸本「沙」下脫「州」字，據周書補。事見本書卷一０周靜帝紀大象二年八月。</span>大將軍達奚儒討平之。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
吐谷渾，本遼東鮮卑徒河涉歸子也。涉歸一名弈洛韓，有二子，庶長曰吐谷渾，少曰若洛廆。涉歸死，若洛廆代統部落，是爲慕容氏。涉歸之在也，分戶七百以給吐谷渾，與若洛廆二部。馬鬥相傷，若洛廆怒，遣人謂吐谷渾曰：「先公處分，與兄異部，何不相遠，而馬鬥相傷？」吐谷渾曰：「馬食草飲水，春氣發動，所以鬥。鬥在馬，而怒及人！乖別甚易，今當去汝萬里外！」若洛廆悔，遣舊老及長史七那樓謝之。吐谷渾曰：「我乃祖以來，樹德遼右，先公之世，卜筮之言云：『有二子，當享福祚，並流子孫。』我是卑庶，理無並大。今以馬致怒，殆天所啟。諸君試驅馬令東，馬若還東，我當隨去。」即令從騎擁馬令迴，數百步，欻然悲鳴，突走而西，聲若頹山，如是者十餘輩，一迴一迷。樓力屈，乃跪曰：「可汗，此非復人事！」渾謂其部落曰：「我兄弟子孫並應昌盛，廆當傳子及曾玄孫，其間可百餘年；我乃玄孫間始當顯耳。」於是遂西附陰山，後假道上隴。若洛廆追思吐谷渾，作阿于歌，徒河以兄爲阿于也。子孫僭號，以此歌爲輦後鼓吹大曲。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
吐谷渾遂從上隴，<span class="jiaozhusup">魏書卷一０一（補）吐谷渾傳百衲本「從」作「徙」，疑是。</span>止於枹罕。自枹罕暨甘松，南界昂城、龍涸，從洮水西南極白蘭，數千里中，逐水草，廬帳而居，以肉酪爲糧。西北諸雜種謂之阿柴虜。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
吐谷渾死，有子六十人。長子吐延，身長七尺八寸，勇力過人，性刻暴。爲昂城羌酋姜聰所刺，劍猶在體，呼子葉延語其大將絕拔埿曰：「吾氣絕，棺歛訖，便速去保白蘭。<span class="jiaozhusup">諸本脫「白」字，據宋書卷九六、魏書、通志卷一九五吐谷渾傳補。</span>地既險遠，又土俗懦弱，易控禦。葉延小兒，欲授餘人，恐倉卒終不能相制。今以葉延付汝，竭股肱之力以輔之，孺子得立，吾無恨也。」抽劍而死。有子十二人。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
葉延少而勇果，年十歲，縛草爲人，號曰姜聰，每旦輒射之，射中則嗥叫泣涕。<span class="jiaozhusup">宋書作「射中則喜，不中則嗥叫泣涕」。晉書卷九七吐谷渾傳，作「中之則號泣，不中則瞋目大呼」。按北史此段本出宋書，當脫「則喜不中」四字。</span>其母曰：「讎賊諸將已屠膾之，汝年小，何煩朝朝自苦！」葉延嗚咽若不自勝，答母曰：「誠知無益，然罔極之心，不勝其痛。」性至孝，母病，母三日不食，葉延亦不食。頗視書傳，自謂曾祖弈洛韓始封昌黎公，吾爲公孫之子，案禮，公孫之子得以王父字爲氏，遂以吐谷渾爲氏焉。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
葉延死，子碎奚立。性淳謹，三弟專權，碎奚不能制，諸大將共誅之。奚憂哀不復攝事，遂立子視連爲世子，委之事。號曰莫賀郎，華言父也。奚遂以憂死。視連立，以父憂思，不遊娛酣宴。十五年死，弟視羆立。<span class="jiaozhusup">晉書、宋書、通志並云視連「有子二人，長曰視羆，次烏紇提」。這裏作「弟」，當誤。</span>死，子樹洛干等並幼，弟烏紇提立，而妻樹洛干母，生二子慕璝、慕利延。<span class="jiaozhusup">諸本「利」上脫「慕」字，據宋書、梁書卷五四、通志及下文補。</span>烏紇提一名大孩。死，樹洛干立，自號車騎將軍。是歲，晉義熙初也。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
樹洛干死，弟阿豺立，自號驃騎將軍、沙州刺史。部內有黃沙，周迴數百里，不生草木，因號沙州。阿豺兼并氐、羌，地方數千里，號爲強國。升西強山，觀墊江源，問於群僚曰：「此水東流，更有何名？由何郡國入何水也？」其長史曾和曰：「此水經仇池，過晉壽，出宕渠始號墊江，至巴郡入江，度廣陵入於海。」阿豺曰：「水尚知歸，吾雖塞表小國，而獨無所歸乎！」遣使通宋，獻其方物。宋少帝封爲澆河公。未及拜受，宋文帝元嘉三年，又加除命。又將遣使朝貢，會暴病，臨死召諸子弟告之曰：「先公車騎捨其子虔，以大業屬吾，豈敢忘先公之舉而私於緯代！其以慕璝繼事。」阿豺有子二十人，緯代長子也。阿豺又謂曰：「汝等各奉吾一隻箭，將玩之地下。」俄而命母弟慕利延曰：「汝取一隻箭折之。」慕利延折之。曰：「汝取十九隻箭折之。」慕延不能折。阿豺曰：「汝曹知不？單者易折，眾則難摧，戮力一心，然後社稷可固。」言終而死。慕璝立。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
先是，阿豺時，宋命竟未至而死。慕璝又奉表通宋，宋文帝又授隴西公。慕璝招集秦、涼亡業之人，及羌戎雜夷眾至五六百落，南通蜀、漢，北交涼州、赫連，部眾轉盛。太武時，慕璝始遣其侍郎謝大寧奉表歸魏。尋討禽赫連定，送之京師。太武嘉之，遣使者策拜慕璝爲大將軍、西秦王。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
慕璝表曰：「臣誠庸弱，敢竭精款，俘擒僭逆，獻捷王府，爵秩雖崇，而土不增廓，車旗既飾，而財不周賞，願垂鑒察，亮其單款。臣頃接寇逆，<span class="jiaozhusup">諸本「頃」訛作「須」，據魏書改。</span>疆境之人，爲賊所抄，流轉東下，今皇化混一，求還鄉土。乞佛曰連、窟略寒、張華等三人家弱在此，分乖可愍，願并敕遣，使恩洽遐荒，存亡感戴。」
</p>
<p class="em2" id="p32"><a class="gg-link" href="#p32" onclick="return changeColor(this);"></a>
太武詔公卿朝堂會，議答施行。<span class="jiaozhusup">魏書無「堂」字，當是衍文。</span>太尉長孫嵩及議郎、博士二百七十九人議曰：
</p>
<p class="margin2" id="p33"><a class="gg-link" href="#p33" onclick="return changeColor(this);"></a>
前者有司所處，以爲秦王荒外之君，本非政教所及，來則受之，去則不禁。皇威遠被，西秦王慕義畏威，稱臣納貢，求受爵號。議者以爲古者要荒之君，雖人土眾廣，而爵不擬華夏。陛下加寵王官，乃越常分，容飾車旗，班同上國。至於繒絮多少，舊典所無，皆當臨時以制豐寡。自漢、魏以來，撫綏遐荒，頗有故事。呂后遺單于御車二乘、馬二駟，單于答馬千匹。其後匈奴和親，敵國，遺繒絮不過數百；呼韓邪稱臣，身自入朝，始乃至萬匹。今西秦王若以土無桑蠶，便當上請，不得言財不周賞也。周室衰微，齊侯小白一匡天下，有賜胙之命，無益土之賞。晉侯重耳破楚城濮，唯受南陽之田，爲朝宿之邑。西秦所致，唯定而已。塞外之人，因時乘便，侵入秦、涼，未有經略拓境之勳，爵登上國，統秦、涼、河、沙四州之地，而云土不增廓。比聖朝於弱周，而自同於五霸，無厭之情，其可極乎！西秦王忠款於朝廷，原其本情，必不至此。或左右不敕，因致斯累。
</p>
<p class="margin2" id="p34"><a class="gg-link" href="#p34" onclick="return changeColor(this);"></a>
檢西秦流人，賊時所抄，悉在蒲阪。<span class="jiaozhusup">諸本「蒲」訛作「薄」，據魏書改。</span>今既稱藩，四海咸泰，天下一家，可敕秦州送詣京師，隨後遣還。所請乞佛三人，昔爲賓國之使，來在王庭，國破家遷，即爲臣妾，可勿聽許。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
制曰：「公卿議之，未爲失體。西秦王所收金城、枹罕、隴西之地，彼自取之，朕即與之，便是裂土，何須復廓？西秦款至，綿絹隨使疏數增益之，非一匹而已。」自是，慕璝貢獻頗簡。又通于宋，宋文封爲隴西王。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
太延二年，慕璝死，弟慕利延立。詔遣使者策諡慕璝曰惠王。後拜慕利延鎮西大將軍、儀同三司，改封西平王；以慕璝子元緒爲撫軍將軍。時慕利延又通宋，宋封爲河南王。太武征涼州，慕利延懼，遂率其部人，西遁沙漠。太武以慕利延兄有禽赫連定之功，遣使宣喻之，乃還。後慕利延遣使表謝，書奏，乃下詔褒獎之。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
慕利延兄子緯代懼慕利延害己，與使者謀欲自歸，慕利延覺而殺之。緯代弟叱力延等八人逃歸京師，請兵討慕利延。太武拜叱力延歸義王，詔晉王伏羅率諸將討之。軍至大母橋，慕利延兄子拾寅走河西，伏羅遣將追擊之，斬首五千餘級。慕利延走白蘭。慕利延從弟伏念、長史䳕鳩黎、部大崇娥等率眾一萬三千落歸降。後復遣征西將軍、高涼王那等討之於白蘭。<span class="jiaozhusup">諸本「涼」訛作「梁」，據魏書、通志及下文改。高涼王那見本書卷一五高涼王孤傳。</span>慕利延遂入于闐國，殺其王，死者數萬人。南征罽賓。遣使通宋求援，獻烏丸帽、女國金酒器、胡王金釧等物，宋文帝賜以牽車。七年，遂還舊土。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
慕利延死，樹洛干子拾寅立。始邑於伏羅川，其居止出入，竊擬王者。拾寅奉修貢職，受魏正朔；又受宋封爵，號河南王。太武遣使拜爲鎮西大將軍、沙州刺史、西平王。後拾寅自恃險遠，頗不恭命。通使于宋，獻善馬、四角羊，<span class="jiaozhusup">宋書作「善舞馬」，此脫「舞」字。</span>宋明帝加之官號。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
文成時，定陽侯曹安表拾寅今保白蘭，多有金銀、牛馬，若擊之，可以大獲。議者咸以先帝忿拾寅兄弟不睦，使晉王伏羅、高涼王那再征之，竟無多剋，拾寅雖復遠遁，軍亦疲勞。今在白蘭，不犯王塞，不爲人患，非國家之所急也。若遣使招慰，必求爲臣妾，可不勞而定也。王者之於四荒，羈縻而已，何必屠其國，有其地。安曰：「臣昔爲澆河戍將，與之相近，明其意勢。若分軍出其左右，拾寅必走保南山，不過十日，牛馬草盡，人無所食，眾必潰叛，可一舉而定也。」從之。詔陽平王新成、建安王穆六頭等出南道，南郡公李惠、給事中公孫拔及安出北道以討之。拾寅走南山，諸軍濟河追之。時軍多病，諸將議賊已遠遁，軍容已振，今驅疲病之卒，要難冀之功，不亦過乎？眾以爲然，乃引還，獲駝馬二十餘萬。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
獻文復詔上黨王長孫觀等率州郡兵討拾寅。軍至曼頭山，拾寅來逆戰，觀等縱兵擊敗之，拾寅宵遁。於是思悔復蕃職，<span class="jiaozhusup">魏書「復」下有「修」字，此脫文。</span>遣別駕康盤龍奉表朝貢。獻文幽之，不報其使。拾寅部落大饑，屢寇澆河。詔平西將軍、廣川公皮歡喜率敦煌、涼州、枹罕、高平諸軍爲前鋒，<span class="jiaozhusup">諸本無「涼」字，「諸」字作「將」。魏書、通志無「涼州」二字，「將」作「諸」。按魏書卷五一皮豹子附子喜傳云：「領涼州、枹罕、高平諸軍與上黨王長孫觀討拾寅。」則是「州」上脫「涼」字，今據補。「將」字訛，今據改。</span>司空、上黨王長孫觀爲大都督以討之。<span class="jiaozhusup">諸本脫「之」字，據魏書、通志補。</span>觀等軍入拾寅境，芻其秋稼。拾寅窘怖，遣子詣軍，表求改過，觀等以聞。獻文以重勞將士，乃下詔切責之，徵其任子。拾寅遣子斤入侍，獻文尋遣斤還。拾寅後復擾掠邊人，遣其將良利守洮陽，枹罕所統也。枹罕鎮將、西郡公楊鍾葵貽拾寅書以責之。拾寅表曰：「奉詔，聽臣還舊土，故遣良利守洮陽。若不追前恩，求令洮陽貢其土物。」辭旨懇切，獻文許之，自是歲修職貢。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
太和五年，拾寅死，子度易侯立。遣其侍郎時真貢方物，提上表稱嗣事。<span class="jiaozhusup">魏書同。通志「提」作「併」。按「提」字疑誤。</span>後度易侯伐宕昌，詔讓之，賜錦綵一百二十匹，喻令悛改；所掠宕昌口累，部送時還。易侯並奉詔。死。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
子伏連籌立。孝文欲令入朝，表稱疾病，輒修洮陽、泥和城而置戍焉。文明太后崩，使人告凶，伏連籌拜命不恭，有司請伐之，孝文不許。群臣以其受詔不敬，不宜納所獻。帝曰：「拜受失禮，乃可加以詰責。所獻土毛，乃是臣之常道。杜棄所獻，便是絕之，縱欲改悔，其路無由矣。」詔曰：「朕在哀疚之中，未存征討。而去春枹罕表取其洮陽、泥和二戍，時以此既邊將之常，<span class="jiaozhusup">諸本脫「以」字，據魏書補。</span>即便聽許。及偏師致討，二戍望風請降，執訊二千餘人，又得婦女九百口。子婦可悉還之。」伏連籌乃遣世子賀魯頭朝于京師。<span class="jiaozhusup">諸本脫「籌」字，據魏書、通志補。</span>禮錫有加，拜伏連籌使持節、都督西垂諸軍事、征西將軍、領護西戎中郎將、西海郡開國公、吐谷渾王，麾旗章綬之飾，<span class="jiaozhusup">諸本「綬」作「授」，據魏書、通志改。</span>皆備給之。
</p>
<p class="em2" id="p43"><a class="gg-link" href="#p43" onclick="return changeColor(this);"></a>
後遣兼員外散騎常侍張禮使於伏連籌。謂禮曰：「昔與宕昌通和，恒見稱大王，己則自名。<span class="jiaozhusup">諸本「則」作「有」，魏書、通志作「則」。按這是說宕昌王先稱伏連籌爲大王，而自己稱名。作「有」不通，今據改。</span>今忽名僕，而拘執此使。將命偏師，往問其意。」禮曰：「君與宕昌，並爲魏蕃，而比輒有興動，殊違臣節。當發之日，宰輔以爲君若返迷知罪，則克保蕃業；脫守愚不改，則禍難將至。」伏連籌遂默然。及孝文崩，遣使赴哀，盡其誠敬。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
伏連籌內修職貢，外并戎狄，塞表之中，號爲強富。准擬天朝，樹置官司，稱制諸國，以自誇大。宣武初，詔責之曰：「梁州表送卿報宕昌書。<span class="jiaozhusup">諸本脫「書」字，據魏書、通志補。</span>梁彌邕與卿並爲邊附，語其國則鄰藩，論其位則同列，而稱書爲表，名報爲旨。有司以國常刑，殷勤請討。朕慮險遠多虞，輕相構惑，故先宣此意，善自三思。」伏連籌上表自申，辭誠懇至。終宣武世至于正光，犛牛、蜀馬及西南之珍，無歲不至。後秦州城人莫折念生反，河西路絕。涼州城人萬于菩提等東應念生，囚刺史宋穎。穎密遣求援於伏連籌，伏連籌親率大眾救之，遂獲保全。自爾以後，關徼不通，貢獻遂絕。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
伏連籌死，子夸呂立，始自號爲可汗。居伏俟城，在青海西十五里。雖有城郭而不居，恒處穹廬，隨水草畜牧。其地，東西三千里，南北千餘里。官有王、公、僕射、尚書及郎中、將軍之號。夸呂椎髻毦珠，以皂爲帽，坐金獅子床。號其妻爲母尊，<span class="jiaozhusup">周書卷五０吐谷渾傳及魏書、通志「母」並作「恪」，「母」疑誤。</span>衣織成裙，披錦大袍，辮髮於後，首戴金花冠。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
其俗：丈夫衣服略同於華夏，多以羅冪爲冠，亦以繒爲帽；婦人皆貫珠貝，束髮，以多爲貴。兵器有弓、刀、甲、矟。國無常賦，須則稅富室商人以充用焉。其刑罰：殺人及盜馬，死；餘則徵物以贖罪，亦量事決杖。刑人必以氈蒙頭，持石從高擊之。父兄死，妻後母及嫂等，與突厥俗同。至于婚，貧不能備財者，輒盜女去。死者亦皆埋殯，其服制，葬訖則除之。性貪婪，忍於殺害。好射獵，以肉酪爲糧。亦知種田，有大麥、粟、豆。然其北界氣候多寒，唯得蕪菁、大麥，故其俗貧多富少。青海周回千餘里，海內有小山。每冬冰合後，以良牝馬置此山，至來春收之，馬皆有孕，所生得駒，號爲龍種，必多駿異。吐谷渾嘗得波斯草馬，放入海，因生驄駒，能日行千里，世傳青海驄者也。土出犛牛、馬、騾，多鸚鵡，饒銅、鐵、朱砂。地兼鄯善、且末。
</p>
<p class="em2" id="p47"><a class="gg-link" href="#p47" onclick="return changeColor(this);"></a>
興和中，齊神武作相，招懷荒遠，蠕蠕既附於國，夸呂遣使致敬。神武喻以大義，徵其朝貢，夸呂乃遣使人趙吐骨真假道蠕蠕，頻來東魏。又薦其從妹，靜帝納以爲嬪。遣員外散騎常侍傅靈檦使於其國。夸呂又請婚，乃以濟南王匡孫女爲廣樂公主以妻之。此後朝貢不絕。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
西魏大統初，周文遣儀同潘濬喻以逆順之理，於是夸呂再遣使獻能舞馬及羊、牛等。然寇抄不已，緣邊多被其害。廢帝二年，周文勒大兵至姑臧，夸呂震懼，使貢方物。是歲，夸呂又通使於齊。涼州刺史史寧覘知其還，襲之於州西赤泉，獲其僕射乞伏觸狀、<span class="jiaozhusup">周書（百衲本）「狀」作「拔」，疑是。</span>將軍翟潘密，商胡二百四十人，駝騾六百頭，雜綵絲絹以萬計。恭帝三年，史寧又與突厥木杆可汗襲擊夸呂，破之，虜其妻子，獲珍物及雜畜。武成初，夸呂復寇涼州，刺史是云寶戰沒。賀蘭祥、宇文貴率兵討之，夸呂遣其廣定王、鍾留王拒戰。祥等破之，廣定等遁走。又拔其洮陽、洪和二城，置洮州而還。保定中，夸呂前後三輩遣使獻方物。天和初，其龍涸王莫昌率來降，<span class="jiaozhusup">周書及通典卷一九０吐谷渾傳「來」字作「眾」。按周書卷五武帝紀天和元年五月稱：「吐谷渾龍涸王莫昌率戶內附。」這裏「率」下當脫「戶」字或「眾」字。</span>以其地爲扶州。二年五月，復遣使來獻。建德五年，其國大亂，武帝詔皇太子征之。軍至伏俟城，夸呂遁走，虜其餘眾而還。明年，又再遣使奉獻。宣政初，其趙王他婁屯來降。自是，朝獻遂絕。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
及隋開皇初，侵弘州，地曠人梗，廢之。遣上柱國元諧率步騎數萬擊之。賊悉發國中，自曼頭至樹敦，甲騎不絕。其所署河西總管定城王鍾利房及其太子可博汗前後來拒戰，諧頻破之。夸呂大懼，率親兵遠遁，其名王十三人召率部落而降。<span class="jiaozhusup">隋書卷八三吐谷渾傳及通典，「召」作「各」，是。</span>上以其高寧王移茲裒素得眾心，拜大將軍，封河南王，以統降眾。自餘官賞各有差。未幾，復來寇邊，州刺史皮子信拒戰死之。<span class="jiaozhusup">隋書「州」上有「旭」字。按本書卷一一隋文帝紀開皇三年四月稱：「洮州刺史皮子信死之。」（隋紀同）北齊書卷四一皮景和傳，言其子子信開皇中卒於洮州刺史。隋初有洮州亦有旭州，俱見隋書地理志上臨洮郡。「洮」「旭」未知孰是。這裏當脫「洮」或「旭」字。</span>汶州總管梁遠以銳卒擊之，乃奔退。俄而入寇廓州，州兵擊走之。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
夸呂在位百年，屢因喜怒廢殺太子。其後太子懼殺，遂謀執夸呂而降，請兵於邊吏。秦州總管河間王計應之，<span class="jiaozhusup">隋書作「河間王弘」，此脫「弘」字。</span>上不許。太子謀泄，爲其父所殺。復立少子嵬王訶爲太子。疊州刺史杜祭請因其釁討之，上又不許。六年，嵬王訶復懼父誅，謀歸國，請兵迎接。上謂其使者曰：「溥天之下，皆是朕臣妾，各爲善事，即朕稱心。嵬王既有好意，欲來投服，唯教嵬王爲臣子法，不可遠遣兵馬，助爲惡事。」嵬王乃止。八年，其名王拓拔木彌請以千餘家歸化。上曰：「叛天背父，何可收納！又其本意，正自避死，若今違拒，又復不仁。若有音信，宜遣慰撫，任其自拔，不須出兵馬應接。其妹夫及甥欲來，亦任其意，不勞勸誘也。」是歲，河南王移茲裒死，文帝令其弟樹歸襲統其眾。平陳之後，夸呂大懼，逃遁險遠，不敢爲寇。
</p>
<p class="em2" id="p51"><a class="gg-link" href="#p51" onclick="return changeColor(this);"></a>
十一年，夸呂卒，子世伏使其兄子無素奉表稱藩，并獻方物，請以女備後庭。上謂無素曰：「若依來請，他國便當相學，一許一塞，是謂不平。若並許之，又非好法。」竟不許。十一年，遣刑部尚書宇文㢸撫慰之。十六年，以光化公主妻世伏，上表稱公主爲天后，上不許。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
明年，其國大亂，國人殺世伏，立其弟伏允爲主。使陳廢立事，并謝專命罪，且請依俗尚主，上從之。自是朝貢歲至，而常訪國家消息，上甚惡之。煬帝即位，伏允遣子順來朝。時鐵勒犯塞，帝遣將軍馮孝慈出敦煌禦之，戰不利。鐵勒遣使謝罪請降，帝遣黃門侍郎裴矩慰撫之，諷令擊吐谷渾以自效。鐵勒即勒兵襲破吐谷渾，伏允東走，保西平境。帝復令觀德王雄出澆河，許公宇文述出西平掩之，大破其眾。伏允遁逃於山谷間，其故地皆空。自西平臨羌城以西，且末以東，祁連以南，雪山以北，東西四千里，南北二千里皆爲隋有。置郡、縣、鎮、戍，發天下輕罪徙居之。於是留順不之遣。伏允無以自資，率其徒數千騎，客於党項。帝立順爲主，送出玉門，令統餘眾，以其大寶王泥洛周爲輔。至西平，其部下殺洛周，順不果入而還。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
大業末，天下亂，伏允復其故地，屢寇河右，郡縣不能制。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
吐谷渾北有乙弗勿敵國，國有屈海，海周迴千餘里。眾有萬落，風俗與吐谷渾同。然不識五穀，唯食魚及蘇子。蘇子狀若中國枸杞子，或赤或黑。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
有契翰一部，風俗亦同，特多狼。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
白蘭山西北，又有可蘭國，風俗亦同。目不識五色，耳不聞五聲，是夷蠻戎狄之中醜類也。土無所出，直大養群畜，而戶落亦可萬餘人。頑弱不知鬥戰，忽見異人，舉國便走。性如野獸，體輕工走，逐不可得。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
白蘭西南二千五百里，隔大嶺，又度四十里海，有女王國。人庶萬餘落，風俗土著，宜桑麻，熟五穀，以女爲王，故因號焉。譯使不至，其傳云然。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
宕昌羌者，其先蓋三苗之胤。周時與庸、蜀、微、盧等八國從武王滅商。漢有先零、燒當等，世爲邊患。其地東接中華，西通西域，南北數千里。姓別自爲部落，酋帥皆有地分，不相統攝，宕昌即其一也。俗皆土著，居有屋宇。其屋，織犛牛尾及羖羊毛覆之。國無法令，又無徭賦。唯戰伐之時，乃相屯聚；不然，則各事生業，不相往來。皆衣裘褐，牧養犛牛、羊、豕以供其食。<span class="jiaozhusup">諸本及魏書卷一０一「牧」訛作「收」，據周書卷四九、通志卷一九五宕昌羌傳改。</span>父子、伯叔、兄弟死者，即以繼母、世叔母及嫂、弟婦等爲妻。俗無文字，但候草木榮落，記其歲時。三年一相聚，殺牛、羊以祭天。
</p>
<p class="em2" id="p59"><a class="gg-link" href="#p59" onclick="return changeColor(this);"></a>
有梁懃者，世爲酋帥，得羌豪心，乃自稱王焉。懃孫彌忽，太武初，遣子彌黃奉表求內附。太武嘉之，遣使拜彌忽爲宕昌王，賜彌黃爵甘松侯。彌忽死，孫彪子立。其地自仇池以西，東西千里；席水以南，<span class="jiaozhusup">諸本「席」作「廗」，周書作「帶」。按通典卷一九０宕昌條作「席」，並有注云：「席水在今天水上邽縣。」魏書地形志下秦州天水郡上封（即上邽）縣注云：「有席水。」水經注卷一七渭水注言渭水流經上邽東，有籍水入渭。別有曾席水入籍水。「廗」乃「席」之訛，今據改。</span>南北八百里。地多山阜，人二萬餘落。世修職貢，頗爲吐谷渾所斷絕。彪子死，彌治立。<span class="jiaozhusup">通志「彌」上有「子」字。</span>彪子弟羊子先奔吐谷渾，遣兵送羊子，欲奪彌治位。彌治遣使請救，獻文詔武都鎮將宇文生救之，羊子退走。彌治死，子彌機立，遣其司馬利柱奉表貢方物。楊文度之叛，圍武都，彌機遣其二兄率眾救武都，破走文度。孝文時，遣使子橋表貢朱沙、雌黃、白石膽各一百斤。自此後，歲以爲常，朝貢相繼。後孝文遣鴻臚劉歸、謁者張察拜彌機征南大將軍、西戎校尉、梁益二州牧、河南公、宕昌王。以助之。<span class="jiaozhusup">魏書於「宕昌王」下有「後朝于京師，殊無風禮。朝罷，高祖謂左右曰：『夷狄之有君，不如諸夏之亡也，宕昌王雖爲邊方之主，乃不如中國一吏。』於是改授領護西戎校尉，靈州刺史，王如故，賜以車騎戎馬錦綵等，遣還國」。共七十四字，無「以助之」三字。按周書宕昌羌傳敘宕昌與西魏北周關係文字不少，本書無一語涉及。蓋「宕昌王」下有脫文。今本魏書宕昌羌傳本是用北史補，此七十四字亦當是脫文的一部分。（通志於「宕昌王」下亦有大段文字，敘宕昌與梁朝、西魏、北周關係，當是採自梁書、通典，不是北史脫文。）</span>
</p>
<p class="em2" id="p60"><a class="gg-link" href="#p60" onclick="return changeColor(this);"></a>
鄧至者，白水羌也，世爲羌豪，因地名號，自稱鄧至。其地自亭街以東，平武以西，汶嶺以北，宕昌以南，土風習俗，亦與宕昌同。其王像舒治遣使內附，高祖拜龍驤將軍、鄧至王，遣貢不絕。周文命章武公導率兵送之。<span class="jiaozhusup">諸本「導」訛作「遵」，據周書卷四九鄧至羌傳改。又通典卷一九０鄧至傳云：「有像舒理（即治，通典避唐諱改）者，代爲白水酋帥（中略）。自舒理至十代孫舒彭，附於後魏，孝文帝封甘松縣子、鄧至王。」據魏書卷七下高祖紀太和十七年九月見「鄧至王像舒彭」，則「遣使內附」者非像舒治。此「治」下疑有脫文，或「治」是「彭」之誤。又諸本「周文命章武公導率兵送之」十一字在宕昌羌傳末。按周書鄧至羌傳云：「自舒治至檐桁十一世。魏恭帝元年，檐桁失國來奔，太祖命章武公導率兵送復之。」知北史在「遣貢不絕」下有脫文，又有錯簡。今脫文不補，錯簡移正。</span>
</p>
<p class="em2" id="p61"><a class="gg-link" href="#p61" onclick="return changeColor(this);"></a>
鄧至之西有赫羊國。初，其部內有一羊，形甚大，色至鮮赤，故因爲國名。
</p>
<p class="em2" id="p62"><a class="gg-link" href="#p62" onclick="return changeColor(this);"></a>
又有東亭衛、大赤水、寒宕、石河、薄陵、下習山、倉驤、覃水等諸羌國，風俗粗獷，與鄧至國不同焉。亦時遣貢使，朝廷納之，皆假之以雜號將軍，子、男、渠帥之名。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
白蘭者，羌之別種也。其地東北接吐谷渾，西北利摸徒，<span class="jiaozhusup">周書卷四九白蘭傳「北」下有「至」字，通典卷一九０、通志一九五白蘭傳作「西至叱利摸徒」。按下文附國傳見「北利摸徒」，「叱」「北」未知孰是，但「西」下應脫「至」字。</span>南界那鄂。風俗物產，與宕昌略同。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
周保定元年，遣使獻犀甲、鐵鎧。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
党項羌者，三苗之後也。其種有宕昌、白狼，皆自稱獮猴種。東接臨洮、西平，西拒葉護，南北數千里，處山谷間。每姓別爲部落，大者五千餘騎，小者千餘騎。織犛牛尾及𦍩屆毛爲屋，服裘褐，披氈爲上飾。俗尚武力，無法令，各爲生業，有戰陣則屯聚，無徭役，不相往來。養犛牛、羊、豬以供食，不知稼穡。其俗淫穢蒸報，於諸夷中爲甚。無文字，但候草木以記歲時。三年一聚會，殺牛羊以祭天。人年八十以上死者，以爲令終，親戚不哭；少死者，則云夭枉，共悲哭之。有琵琶、橫吹，擊缶爲節。
</p>
<p class="em2" id="p66"><a class="gg-link" href="#p66" onclick="return changeColor(this);"></a>
魏、周之際，數來擾邊。隋文帝爲丞相時，中原多故，因此大爲寇掠。蔣公梁睿既平王謙，請因還師討之。開皇元年，有千餘家歸化。五年，拓拔寧叢等各率眾詣旭州內附，授大將軍，其部下各有等差。十六年，復寇會州，詔發隴西兵討之，大破其眾，人相率降，遣子弟入謝罪。帝謂曰：「還語爾父兄，人生須有定居，養老長幼。乃乍還乍走，不羞鄉里邪！」自是朝貢不絕。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
附國者，蜀郡西北二千餘里，即漢之西南夷也。有嘉良夷，即其東部，<span class="jiaozhusup">諸本脫「東」字，據隋書卷八三、通志卷一九七附國傳補。</span>所居種姓自相率領，土俗與附國同，言語少殊。不統一，其人並無姓氏。
</p>
<p class="em2" id="p68"><a class="gg-link" href="#p68" onclick="return changeColor(this);"></a>
附國王字宜繒。其國南北八百里，東西千五百里。無城柵，近川谷，傍山險。俗好復讎，故壘石爲𥕘，以避其患。其𥕘高至十餘丈，下至五六丈，每級以木隔之，基方三四步，𥕘上方二三步，狀似浮圖。於下級開小門，<span class="jiaozhusup">諸本「級」上衍「致」字，據隋書刪。</span>從內上通，夜必關閉，以防賊盜。國有重罪者，罰牛。<span class="jiaozhusup">隋書「有」下有「二萬餘家，號令自王出。嘉良夷政令繫之酋帥」十八字。又「重罪者」下有「死輕刑」三字，北史當是誤脫。</span>人皆輕捷，便擊劍。漆皮爲牟甲，弓長六尺，竹爲箭。妻其群母及嫂，兒弟死，父兄亦納其妻。<span class="jiaozhusup">諸本脫「死」字，據隋書補。</span>好歌舞，鼓簧，吹長角。有死者，無服制，置屍高床之上，沐浴衣服，被以牟甲，<span class="jiaozhusup">諸本脫「被」字，據隋書補。</span>覆以獸皮。子孫不哭，帶甲舞劍而呼云：「我父爲鬼所取，我欲報冤殺鬼。」自餘親戚，哭三聲而止。婦人哭，必兩手掩面。死家殺牛，親屬以豬酒相遺，共飲噉而瘞之。死後一年，方始大葬，<span class="jiaozhusup">隋書、通志「一」作「十」，疑是。</span>必集親賓，殺馬動至數十匹。立木爲祖父神而事之。其俗以皮爲帽，形圓如缽，或戴冪{㓁/離}。衣多毼皮裘，<span class="jiaozhusup">隋書「毼」上有「毛」字，是。</span>全剝牛腳皮爲靴。項繫鐵鎖，手貫鐵釧。王與酋帥，金爲首飾，胸前懸一金花，徑三寸。其土高，氣候敘，多風少雨，宜小麥、青稞。山出金、銀、銅，多白雉。水有嘉魚，長四尺而鱗細。
</p>
<p class="em2" id="p69"><a class="gg-link" href="#p69" onclick="return changeColor(this);"></a>
大業四年，其王遣使素福等八人入朝。明年，又遣其弟子宜林率嘉良夷六十朝貢。欲獻良馬，以路險不通，請開山道，修職貢物，煬帝以勞人不許。
</p>
<p class="em2" id="p70"><a class="gg-link" href="#p70" onclick="return changeColor(this);"></a>
嘉良有水闊六七十丈，附國有水闊百餘丈，並南流。用皮爲舟而濟。
</p>
<p class="em2" id="p71"><a class="gg-link" href="#p71" onclick="return changeColor(this);"></a>
附國南有薄緣夷，<span class="jiaozhusup">諸本脫「南」字，據隋書補。</span>風俗亦同。西有女國。其東北連山綿亙數千里，接於党項。往往有羌，大小左封、昔衛、葛延、白狗、向人、望族、林臺、舂桑、利豆、迷桑、婢藥、大硤、白蘭、北利摸徒、那鄂、當迷、渠步、桑悟、千碉，並在深山窮谷，無大君長。其風俗略同於党項，或役屬吐谷渾，或附附國。<span class="jiaozhusup">諸本脫一「附」字，據隋書補。</span>大業中，朝貢。緣西南邊置諸道總管以管之。
</p>
<p class="em2" id="p72"><a class="gg-link" href="#p72" onclick="return changeColor(this);"></a>
稽胡一曰步落稽，蓋匈奴別種，劉元海五部之苗裔也。或云山戎赤狄之後。自離石以西，安定以東，方七八百里，居山谷間，種落繁熾。其俗土著，亦知種田，地少桑蠶，多衣麻布。其丈夫衣服及死亡殯葬，與中夏略同；婦人則多貫蜃貝以爲耳頸飾。與華人錯居。其渠帥頗識文字，言語類夷狄，因譯乃通。蹲踞無禮，貪而忍害。俗好淫穢，女尤甚，將嫁之夕，方與淫者敘離，夫氏聞之，以多爲貴。既嫁，頗亦防閑，有犯姦者，隨事懲罰。又兄弟死者，皆納其妻。雖分統郡縣，列於編戶，然輕其徭賦，有異華人。山谷阻深者，又未盡役屬，而兇悍恃險，數爲寇。
</p>
<p class="em2" id="p73"><a class="gg-link" href="#p73" onclick="return changeColor(this);"></a>
魏孝昌中，有劉蠡升者，居雲陽谷，自稱天子，立年號，署百官。屬魏氏亂，力不能討。蠡升遂分遣部眾抄掠，汾、晉之間，略無寧歲。神武遷鄴後，始密圖之，乃僞許以女妻蠡升太子。蠡升遂遣子詣鄴，齊神武厚禮之，緩以婚期。蠡升既恃和親，不爲之備。魏大統元年三月，齊神武襲之，蠡升率輕騎出外徵兵，爲其北部王所殺，送於神武。其眾復立蠡升第三子南海王爲主，神武滅之，獲其僞主及弟西海王并皇后、夫人、王公以下四百餘人，歸於鄴。
</p>
<p class="em2" id="p74"><a class="gg-link" href="#p74" onclick="return changeColor(this);"></a>
居河西者，多恃險不賓。時周文方與神武爭衡，未遑經略，乃遣黃門侍郎楊摽就安撫之。五年，黑水部眾先叛。七年，別帥夏州刺史劉平伏又據上郡反。自是北山諸部，連歲寇暴。周文前後遣于謹、侯莫陳崇、李弼等相繼討平之。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
武成初，延州稽胡郝阿保、狼皮率其種人，附於齊氏。阿保自署丞相，<span class="jiaozhusup">諸本「署」作「置」，周書卷四九、通志卷二００稽胡傳作「署」。按「置」乃「署」之訛，下文「狼皮自署柱國」可証，今據改。</span>狼皮自署柱國，并與其別部劉桑德共爲影響。柱國豆盧寧督諸軍擊破之。二年，狼皮等餘黨復叛，詔大將軍韓果討破之。
</p>
<p class="em2" id="p76"><a class="gg-link" href="#p76" onclick="return changeColor(this);"></a>
保定中，離石生胡數寇汾北，勳州刺史韋孝寬於險要築城，<span class="jiaozhusup">諸本「勳」作「敷」，周書作「勳」。按本書卷六四韋孝寬傳，孝寬未嘗爲敷州刺史，築城是在勳州任內，今據改。</span>置兵糧，以遏其路。及楊忠與突厥伐齊，稽胡等便懷旅拒，不供糧餼。忠乃詐其酋帥，云與突厥迴兵討之，酋帥等懼，乃相率供饋焉。
</p>
<p class="em2" id="p77"><a class="gg-link" href="#p77" onclick="return changeColor(this);"></a>
其後丹州、綏州等部內諸胡，與蒲川別帥郝三郎等又頻年逆命，<span class="jiaozhusup">諸本「蒲川」作「蒲州」，「郝三」作「那協」。周書「綏州」下有「銀州」，「蒲州」作「蒲川」，「那協」作「郝三」。按蒲州在河東，與丹、綏、銀等州相去甚遠。據周書卷一五于寔傳稱：「天和二年，延州蒲川賊郝三郎等攻逼丹州。」知周書是，今據改。</span>復詔達奚震、辛威、于寔等前後窮討，散其種落。天和二年，延州總管宇文盛率眾城銀州，稽胡白郁久同、喬是羅等欲邀襲，盛並討斬之。又破其別帥喬三勿同等。<span class="jiaozhusup">諸本「別帥」下衍「爲」字，據周書刪。</span>五年，開府劉雄出綏州，巡檢北邊川路。稽胡帥白郎、喬素勿同等度河逆戰，雄復破之。
</p>
<p class="em2" id="p78"><a class="gg-link" href="#p78" onclick="return changeColor(this);"></a>
建德五年，武帝敗齊師於晉州，乘勝逐北，齊人所棄甲仗，未暇收斂，稽胡乘間竊出，並盜而有之。乃立蠡升孫沒鐸爲主，號聖武皇帝，年曰石平。六年，武帝定東夏，將討之，議欲窮其巢穴。齊王憲以爲種類既多，又山谷阻絕，王師一舉，未可盡除，且當翦其魁帥，餘加慰撫。帝然之，乃以憲爲行軍元帥，督行軍總管趙王招、譙王儉、滕王逌等討之。憲軍次馬邑，乃分道俱進。沒鐸遣其黨天柱守河東，又遣其大帥穆支據河西，規欲分守險要，掎角憲軍。憲命譙王儉擊破之，斬獲千餘級。趙王招又擒沒鐸，眾盡降。宣政元年，汾胡帥劉受羅千復反，<span class="jiaozhusup">諸本「復反」訛作「覆瓜」，據周書、通志改。</span>越王盛督諸軍討禽之。自是寇盜頗息。
</p>
<p class="em2" id="p79"><a class="gg-link" href="#p79" onclick="return changeColor(this);"></a>
論曰：氐、羌、吐谷渾等曰殊俗，別處邊陲，考之前代，屢經叛服，窺覘首鼠，蓋其本性。夫無德則叛，有道則伏，先王所述荒服也。
</p>
<br/>
</div></body></html>