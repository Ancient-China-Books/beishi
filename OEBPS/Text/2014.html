<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">北史-卷九十二·列傳第八十</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
	列傳第八十
</h1><hr/></div>
<div class="section" id="title-1"><h2>
	恩幸
</h2></div>
<div class="section" id="title-2"><h3>
<strong>王叡　王仲興<span class="jiazhu">【寇猛】</span>　趙脩　茹皓　趙邕　侯剛　徐紇　宗愛　仇洛齊<span class="jiazhu">【段霸】</span>　王琚　趙默　孫小　張宗之　劇鵬　張祐　抱嶷　王遇　苻承祖　王質　李堅<span class="jiazhu">【秦松　白整】</span>　劉騰　賈粲　楊範　成軌　王溫　孟欒　平季　封津　劉思逸　郭秀　和士開<span class="jiazhu">【安吐根】</span>　穆提婆　高阿那肱　韓鳳　齊諸宦者</strong>
</h3></div>
<p class="em2" id="p0"><a class="gg-link" href="#p0" onclick="return changeColor(this);"></a>
	夫令色巧言，矯情飾貌，邀眄睞之利，射咳唾之私，乃苟進之常道也。況乃親由褻狎，恩生趨走，便僻俯仰，當寵擅權。斯乃夏桀、殷紂所以喪兩代，石顯、張讓所以翦二京焉。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
	魏世王叡幸於太和之初，鄭儼寵於孝昌之季，宗愛之弒帝害王，劉騰之廢后戮相，此蓋其甚者爾。其間盜官賣爵，汙辱宮闈者多矣，亦何可枚舉哉。斯乃王者所宜深誡。而齊末又有甚焉。乃自書契以降，未之有也。若乃心利錐刀，居台鼎之任；智昏菽麥，當機衡之重。亦有西域醜胡，龜茲雜伎，封王開府，接武比肩。非直獨守幸臣，且復多干朝政。賜予之費，帑藏以虛；杼柚之資，剝掠將盡。齊運短促，固其宜哉。神武、文襄，情存庶政，文武任寄，多貞幹之臣，唯郭秀小人，有累明德。天保五年之後，雖罔念作狂，所幸有通州刺史梁伯和、陸𦒡兒之徒，唯左右驅馳，內名褻狎，其朝廷之事，一不與聞，故不入此傳。大寧之後，姦佞浸繁，盛業鴻基，以之顛覆，生靈厄夫左衽，非不幸也！
</p>
<p class="em2" id="p2"><a class="gg-link" href="#p2" onclick="return changeColor(this);"></a>
	魏書有恩幸傳及閹官傳，齊書有佞幸傳。今用比次，以爲恩幸篇云。舊書鄭儼在恩幸中，今從例附其家傳，其餘並編於此。其宦者之徒，尤是亡齊之一物，醜聲穢跡，千端萬緒，其事闕而不書，乃略存姓名，附之此傳之末。其帝家諸奴及胡人樂工叨竊貴幸者，亦附出焉。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
	王叡字洛誠，自云太原晉陽人也。六世祖橫，張軌參軍。晉亂，子孫因居於武威姑臧。父橋，字法生，解天文卜筮。涼州平，入京。家貧，以術自給，歷位終於侍御中散。天安初卒，贈平遠將軍、涼州刺史、顯美侯，<span class="jiaozhusup">諸本「美」作「菱」，魏書卷九三王叡傳作「美」。按顯美縣見隋書地理志上武威郡姑臧縣注，王叡世居姑臧，故以封之。「顯菱」無此縣名，今據改。</span>諡曰敬。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	叡少傳父業，而姿貌偉麗，景穆之在東宮，見而奇之。興安初，擢爲太卜中散，稍遷爲令，領太史。承明元年，<span class="jiaozhusup">諸本「承」訛作「永」，據魏書改。「承明」，孝文帝年號。</span>文明太后臨朝，叡因緣見幸，超遷給事中。俄爲散騎常侍、侍中、吏部尚書，賜爵太原公。於是內參機密，外豫政事，愛寵日隆，朝士懾憚焉。太和二年，孝文及文明太后率百僚與諸方客臨獸圈，有猛獸逸，<span class="jiaozhusup">魏書「獸」及「猛獸」都作「虎」。北史避唐諱改。下文「猛獸」同。</span>登門閣道，幾至御坐。左右侍衛皆驚靡，叡獨執戟禦之，猛獸乃退。故親任轉重。三年春，詔叡與東陽王丕同入八議，永受復除。四年，遷尚書令，進爵中山王，加鎮東大將軍，置王官二十二人，中書侍郎鄭羲爲傅，郎中令以下，<span class="jiaozhusup">諸本「郎中」倒作「中郎」，據魏書乙。王國官有郎中令，見隋書百官志中。</span>皆當時名士。又拜叡妻丁氏爲妃。及沙門法秀謀逆事發，多所牽引。叡曰：「與殺不辜，寧赦有罪，宜梟斬首惡，餘從原赦，不亦善乎！」孝文從之，得免者千餘人。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	叡出入帷幄，太后密賜珍玩繒綵，人莫能知。率常以夜帷載閹官防致，前後鉅萬，不可勝數。加以田園、奴婢、牛馬雜畜，並盡良美。大臣及左右因是以受賚賜，外示不私，所費又以萬計。及疾病，孝文、太后每親視疾，侍官省問，相望於道。及疾篤，上疏陳刑政之宜。尋薨，孝文、文明太后親臨哀慟。賜溫明秘器，宕昌公王遇監護喪事。贈衛大將軍、太宰、并州牧，諡曰宣王。內侍長董醜奴營墳墓。將葬於城東，孝文登城樓以望之。京都文士爲作哀詩及誄者百餘人。乃立叡祀於都南二十里大道右，起廟，以時祭薦，并立碑銘，置守祀五家。又詔褒揚叡，圖其捍猛獸狀於諸殿，令高允爲之讚。京邑士女，諂稱叡美，造新聲而絃歌之，名曰中山王。詔班樂府，合樂奏之。初，叡女妻李沖兄子蕤，次女又適趙國李恢子華。女之將行，先入宮中，其禮略如公主、王女之儀。太后親御太華殿，寢其女於帳中，叡與張祐侍坐。叡所親及兩李家丈夫、婦人列於東西廊。及女子登車，太后送過中路。時人竊謂天子、太后嫁女。叡之葬也，假親姻義舊衰絰縞冠送喪者千餘人，皆舉聲慟泣，以要榮利，時謂之義孝。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	叡既貴，乃言家本太原晉陽，遂移屬焉。故其兄弟封爵，多以并州郡縣。薨後，重贈叡父橋侍中、征西將軍、左光祿大夫、儀同三司、武威王，諡曰定。追策叡母賈氏爲妃，立碑於墓左。父子並葬城東，相去里餘。遷洛後，更徙葬太原晉陽故地。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	子襲，字元孫。叡薨，孝文詔襲代領都曹，爲尚書令，領吏部曹。後襲王爵，例降爲公。太后崩後，襲禮遇稍薄，不復關與時事。後出爲并州刺史。輿駕詣洛，路幸其州，人庶多爲立銘，置於大路，虛相稱美。或云襲所教也，尚書奏免其官，詔唯降號二等。卒，贈豫州刺史，諡曰質。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	襲弟椿，字元壽。正始中，拜太原太守，坐事免。椿僮僕千餘，園宅華廣，聲伎自適，無乏於時。或有勸椿仕者，椿笑而不答。雅有巧思，凡所營製，可爲後法。由是正光中元叉將營明堂、辟雍，欲徵爲將作大匠，椿聞而固辭。孝昌中，尒朱榮以汾州胡逆，表椿慰勞汾胡。汾胡與椿比州，服其聲望，所至降下。事寧，授太原太守。以預立莊帝功，封遼陽縣子，尋轉封真定縣。永熙中，除瀛州刺史。時有風雹之變，詔書廣訪讜言，椿乃上疏言政事之宜。椿性嚴察，下不容奸，所在吏人畏之重足。天平末，更滿還鄉。初，椿於宅構起廳事，極爲高壯。時人忽云：「此乃太原王宅，豈是王太原宅？」椿往爲本郡，世皆呼爲王太原。未幾，尒朱榮居椿之宅，榮封太原王焉。至於齊神武之居晉陽，霸朝所在，人士輻湊。椿禮敬親知，多所拯接。後以老病辭疾，客居趙郡之西鯉魚祠山。卒，贈尚書左僕射、太尉公、冀州刺史，諡曰文恭。及葬，齊神武親自吊送。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	椿妻鉅鹿魏悅次女，明達有遠操，多識往行前言。隨夫在華州，兄子建在洛遇患，聞而馳赴，膚容虧損，親類歎尚之。尒朱榮妻鄉郡長公主深所禮敬。永安中，詔以爲南和縣君。內足於財，不以華飾爲意。撫兄子收，<span class="jiaozhusup">諸本「收」作「牧」，魏書（百衲本）作「收」。按兄指魏子建，即魏收之父，見本書卷五六魏收傳。「牧」乃「收」之訛，今據改。</span>情同己子。存拯親類，所在周給。椿名位終始，魏有力焉。卒，贈鉅鹿郡君。椿無子，以兄孫叔明爲後。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	王仲興，趙郡南欒人也。父天德，起自細微，至殿中尚書。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	仲興幼而端謹，以父任，早給事左右，累遷越騎校尉。孝文在馬圈，自不豫、大漸迄於崩，仲興頗預侍護。宣武即位，轉左中郎將。及帝親政，與趙脩並見寵任，遷光祿大夫，領武衛將軍。雖與脩並，而畏慎自退，不若脩倨傲無禮。咸陽王禧之出奔也，當時上下微爲震駭，帝遣仲興先馳入金墉安慰。後與領軍于勁參機要，因自迴馬圈侍疾及入金墉功，遂封上黨郡開國公。自拜武衛及受封日，車駕每臨饗其宅。宣武游幸，仲興常侍，不離左右，外事得徑以聞，百僚亦聳體而承望焉。兄可久，以仲興故，自散爵爲征虜府長史，帶彭城太守。仲興世居趙郡，自以寒微，云舊出京兆霸城，故爲雍州大中正。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	尚書後以仲興賞報過優，北海王詳嘗以面啟，奏請降減，事久不決。可久在徐州，恃仲興寵勢，輕侮司馬梁郡太守李長壽，乃令僮僕邀毆長壽，遂折其脅。州以表聞，北海王詳因百僚朝集，厲色大言曰：「徐州名藩，先帝所重，朝廷云何簡用上佐，遂至此紛紜，以徹荒外，豈不爲國醜辱！」仲興是後漸疏。宣武乃下詔奪其封邑。後卒於并州刺史。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	宣武時，又有上谷寇猛，少以姿幹充武賁，稍遷至武衛將軍。出入禁中，無所拘忌。自以上谷寇氏，得補燕州大中正，而不能甄別士庶也。卒，贈燕州刺史。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	趙脩字景業，趙郡房子人也。父謐，陽武令。脩本給事東宮，爲白衣左右，頗有膂力。宣武踐阼，愛遇日隆。然天性闇塞，不閑書疏。宣武親政，旬月間頻有轉授。每受除設宴，帝幸其宅，諸王公百僚悉從，帝親見其母。脩能劇飲，至於逼勸觴爵，雖北海王詳、廣陽王嘉等皆亦不免，必致困亂。每適郊廟，脩常驂陪，出入華林，恒乘馬至禁內。咸陽王禧誅，其家財貨多賜高肇及脩。脩之葬父，百官自王公已下，無不弔祭，酒犢祭奠之具，填塞門街。於京師爲制碑銘石獸石柱，<span class="jiaozhusup">諸本「獸」上脫「石」字，據魏書卷九三趙脩傳補。</span>皆發人車牛，傳致本縣。財用之費，悉自公家。凶吉車乘將百兩，道路供給，皆出於官。時將馬射，宣武留脩過之，帝如射宮，又驂乘。輅車旒竿觸東門折。脩恐不逮葬日，驛赴窆期。左右求從及特遣者數十人。脩道路嬉戲，殆無慼容，或與賓客奸掠婦女裸觀，從者噂𠴲喧嘩，詬詈無節，莫不畏而惡之。是年，又爲脩廣增宅舍，多所并兼，洞門高堂，房廡周博，崇麗擬於諸王。其四面鄰居，賂入其地者侯天盛兄弟，越次出補長史大郡。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	脩起自賤伍，暴致富貴，奢傲無禮，物情所疾，因其在外，左右或諷糾其罪。自其葬父還也，舊寵小薄。初，王顯附脩，後因忿鬩，密伺其過，列脩葬父時，路中淫亂不軌。又云與長安人趙僧標謀匿玉印事。高肇、甄琛等搆成其罪，乃密以聞。始琛及李憑等曲事脩，無所不至，懼相連及，乃爭共糾擿。遂有詔按其罪惡，鞭之一百，徙敦煌爲兵。其家宅作徒，即仰停罷，所親在內者，悉令出禁。是日，脩詣領軍于勁第，與之樗蒱。籌未及畢，羽林數人，相續而至，稱詔呼之。脩驚起，隨出。路中執引脩馬詣領軍府。琛與顯監決其罪，先具問事有力者五人，更迭鞭之，占令必死。旨決百鞭，其實三百。脩素肥壯，腰腹博碩，堪忍楚毒，了不轉動。鞭訖，即召驛馬，促之令發。出城西門，不自勝舉，縛置鞍中，急驅馳之，其母妻追隨，不得與語，行八十里乃死。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	初，于后之入，脩之力也。脩死後，領軍于勁猶追感舊意，經恤其家。自餘朝士昔相宗承者，悉棄絕之，以示己之疏遠焉。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	茹皓字禽奇，舊吳人也。父謙之，本名要，隨宋巴陵王休若爲將，至彭城，遂寓居淮陽上黨。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	皓年十五六，<span class="jiaozhusup">諸本脫「皓」字，據魏書卷九三茹皓傳補。</span>爲縣金曹吏。南徐州刺史沈陵見而善之，自隨入洛，舉充孝文白衣左右。宣武踐阼，皓侍直禁中，稍被寵接。宣武嘗拜山陵，路中欲引與同車，黃門侍郎元匡切諫乃止。及帝親政，皓眷賚日隆。時趙脩亦被幸，妒之，求出皓。皓亦慮見危禍，不樂內官，遂超授濮陽太守。其父因皓，訟理舊勳，先除兗州陽平太守，賜以子爵。父子剖符名邦，郡境相接。皓忻於去內，不以疏外爲戚。及趙脩等敗，竟獲全。雖起微細，爲守乃清簡寡事。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	後授左中郎將，領直閤，寵待如前。皓既宦達，自云本出雁門，雁門人諂附者，乃因薦皓於司徒，請爲肆州大中正，詔特依許。遷驍騎將軍，領華林諸作。皓性微工巧，多所興立，爲山於天泉池西，採掘北芒及南山佳石，徙竹汝、潁，羅蒔其間。經構樓觀，列於上下，樹草栽木，頗有野致。帝心悅之，以時臨幸。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	皓貴寵日昇，關豫政事，太傅、北海王詳以下，咸祗憚之。皓娶僕射高肇從妹，於帝爲從母，迎納之日，詳親詣之，禮以馬物。皓又爲弟聘安豐王延明妹，延明恥非舊流，不許。詳勸之云：「欲覓官職，如何不與茹皓婚姻也？」延明乃從焉。皓頗敏慧，折節下人，潛自經營，陰有納受，貨產盈積，起宅宮西，朝貴弗及。時帝雖親萬務，皓率常居內，留宿不還，傳可門下奏事。未幾，轉光祿少卿。意殊不已，方欲陳馬圈從先帝勞，更希榮舉。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	初，脩、皓之寵，北海王詳皆附之。又直閤劉冑本爲詳薦，常感恩。高肇素嫉諸王，常規陷害，既知詳與皓等交關相昵，乃構之，云皓等將有異謀。宣武乃召中尉崔亮，令奏皓、冑、常季賢、陳掃靜四人擅勢納賄及私亂諸事。即日執皓等，皆詣南臺，翌日，奏處殺之。皓妻被髮出堂，哭而迎皓。皓徑入哭別，食椒而死。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	冑字元孫，後位直閤將軍。<span class="jiaozhusup">按冑與茹皓同死，此乃補敘劉冑官位，「後」字疑衍。</span>
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	季賢起於主馬，宣武初好騎乘，因是獲寵。位司藥丞，仍主廄閑。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	掃靜、徐義恭，並彭城舊營人。掃靜能爲宣武典櫛梳，義恭善執衣服，並以巧便，旦夕居中，愛幸相侔，官敘不異。二人皆承皓，皓亦接眷。而掃靜偏爲親密，與皓常在左右，略不歸休。皓敗，掃靜亦死於家。義恭小心謹慎，皓等死後，彌見幸信。宣武不豫，義恭晝夜扶抱，崩于懷中。義恭諂附元叉，叉有淫宴，多在其宅。位終左光祿大夫。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	趙邕字令和，自云南陽人也。潔白美髭眉。司空李沖之貴寵也，邕以少年端謹，出入其家，頗給桉磨奔走之役。<span class="jiaozhusup">魏書卷九三趙邕傳「桉」作「按」，疑是。</span>沖令與諸子游處，人有束帶謁沖者，時託之以自通。太和中，給事左右，至殿中監。宣武即位及親政，猶居本任。微與趙脩結爲宗援，然亦不甚相附也。邕父怡，以邕寵，召拜太常少卿，尋爲荊州大中正，出爲荊州刺史。怡乃致其母喪，葬於宛城之南，趙氏舊墟。後拜金紫光祿大夫，卒，贈相州刺史。宣武每出入郊廟，脩恒以常侍兼侍中陪乘，而邕兼奉車都尉，執轡同載。時人竊論，號爲二趙。以趙出南陽，徙屬荊州。邕轉給事中，南陽中正。以父爲荊州大中正，罷。宣武崩，邕兼給事黃門。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
	後爲幽州刺史，貪與范陽盧氏爲婚，女父早亡，其叔許之，而母不從。母北平陽氏，攜女至家藏避，規免。邕乃考掠陽叔，遂至於死。陽氏訴冤，邕坐處死。會赦，免。孝昌初，卒。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
	侯剛字乾之，河南洛陽人也。其先代人，本出寒微。少以善於鼎俎，得進膳出入，積官至嘗食典御。宣武以其質直，賜名剛焉。稍遷左中郎將，領刀劍左右，後領太子中庶子。宣武崩，剛與侍中崔光迎明帝於東宮，尋除衛尉卿，封武陽縣侯。俄爲侍中、撫軍將軍、恒州大中正，進爵爲公。熙平中，侍中游肇出爲相州，剛言於靈太后曰：「昔高氏擅權，游肇抗衡不屈，而出牧一藩，未盡其美。宜還引入，以輔聖主。」太后善之。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
	剛寵任既隆，江陽王繼、尚書長孫承業皆以女妻其子。司空、任城王澄以其起由膳宰，頗竊侮之云：「此近爲我舉食。」然公坐對集，敬遇不虧。後剛坐掠殺試射羽林，爲御史中尉元匡所彈，處剛大辟。尚書令、任城王澄爲之言於靈太后，令削封三百戶，解嘗食典御。剛於是頗爲失意。剛自太和進食，遂爲典御，歷兩都、三帝、二太后，將三十年，至此始解。御史中尉元匡之廢也，剛爲太傅、清河王懌所舉，除車騎將軍，領御史中尉。及領軍元叉執政，剛長子，叉之妹夫，乃引剛爲侍中、左衛將軍，還領嘗食典御，以爲枝援。<span class="jiaozhusup">百衲、北、汲、殿四本「枝」作「拔」，南本及通志卷一八四侯剛傳作「扳」，魏書卷九三侯剛傳作「枝」。按「拔」「扳」都是「枝」之訛，今據改。</span>復領御史中尉。剛啟軍旅稍興，國用不足，求以己邑俸粟，賑給征人，比至軍下。明帝許之。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
	孝昌元年，除領軍。初，元叉之解領軍，靈太后以叉腹心尚多，恐難卒制，故權以剛代之，示安其意。尋出爲冀州刺史。剛在道，詔暴其朋黨元叉，逼脅內外，降爲征虜將軍，餘悉削黜。終於家。永安中，贈司徒公。剛以上谷先有侯氏，於是始家焉。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
	徐紇字武伯，樂安博昌人也。家世寒微。紇少好學，頗以文詞見稱。宣武初，自主書除中書舍人。<span class="jiaozhusup">諸本「主書」倒訛作「書生」，據魏書卷九三、通志卷一八四徐紇傳改。主書、中書舍人並屬中書省，見隋書百官志中。</span>諂附趙脩，脩誅，坐徙枹罕。雖在徒役，志氣不撓。故事，捉逃役流兵五人者，聽免，紇以此得還。久之，復除中書舍人。太傅、清河王懌以文翰待之。及元叉害懌，出爲雁門太守，稱母老解郡。尋飾貌事叉，大得叉意。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
	靈太后反政，以紇曾爲懌所顧待，復自母憂中起爲中書舍人。曲事鄭儼，是以特被信任。俄遷給事黃門侍郎，仍領舍人，總攝中書、門下事。軍國詔命，莫不由之。時有急速，令數吏執筆，或行或臥，人別占之，造次俱成，不失事理，雖無雅才，咸得濟用。時黃門侍郎太原王遵業、琅邪王誦，並稱文學，亦不免爲紇執筆，承其指授。紇機辯有智數，當公斷決，<span class="jiaozhusup">諸本「當公」倒作「公當」，據魏書乙。</span>終日不以爲勞。長直禁中，略無休息。時復與沙門講論，或分宵達曙，而心力無怠，道俗歎服之。然性浮動，慕權利，外似謇正，內實諂諛。時豪勝己，必相陵駕；書生貧士，矯意禮之。其詭態若此，有識鄙焉。紇既處腹心，參斷機密，勢傾一時，遠近填湊。與鄭儼、李神軌寵任相亞，時稱徐、鄭焉。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
	然無經國大體，好行小數，說靈太后以鐵券間尒朱榮左右。榮知，深以爲憾，啟求誅之。榮將入洛，既剋河梁，紇矯詔夜開殿中<span class="jiaozhusup">魏書「中」作「門」，是。紇直宿禁中，開殿門出走。</span>，取驊騮御馬十餘疋，東走兗州。羊侃時爲太山太守，紇往投之，說侃令舉兵。侃從之，遂聚兵反，共紇圍兗州。孝莊初，遣侍中于暉爲行臺，與齊神武討之。紇慮不免，說侃請乞師於梁，侃信之，遂奔梁。文筆駁論十卷，多有遺落，時或存於世焉。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
	宗愛不知其所由來，以罪爲閹人，歷碎職至中常侍。正平元年元正，太武大會於江上，班賞群臣，以愛爲秦郡公。景穆之監國也，每事精察，愛天性險暴，行多非法，景穆每銜之。給事中侯道盛、<span class="jiaozhusup">魏書卷九四宗愛傳「中侯」作「仇尼」。通鑑卷一二六作「給事中仇尼道盛」。胡注：「仇尼複姓，出於徒何」。此作「侯」，未知所據。</span>侍郎任平城等任事東宮，微爲權勢，太武頗聞之。二人與愛並不睦，愛懼道盛等案其事，遂構告其罪，詔斬道盛等於都街。時太武震怒，景穆遂以憂薨。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
	是後，太武追悼不已，愛懼誅，遂謀逆。二年春，太武暴崩，愛所爲也。尚書左僕射蘭延、侍中吳興公和疋、侍中太原公薛提等祕不發喪。延、疋二人議，以文成沖幼，欲立長君，徵秦王翰，置之祕室。提以文成有世嫡之重，不可廢所宜立而更求君。延等猶豫未決。愛知其謀。始愛負罪於東宮，而與吳王余素協，乃密迎余，自中宮便門入，矯皇后令徵延等。延等以愛素賤，弗之疑，皆隨之入。愛先使閹豎三十人持仗於宮內，及延等入，以次收縛，斬於殿堂。執秦王翰，殺之於永巷，而立余。余以愛爲大司馬、大將軍、太師、都督中外諸軍事，領中祕書，封馮翊王。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
	愛既立余，位居元輔，錄三省，兼總戎禁，坐召公卿，權恣日甚，內外憚之。群情咸以爲愛必有趙高、閻樂之禍，余疑之，遂謀奪其權。愛憤怒，使小黃門賈周等夜殺余。文成立，誅愛、周等，皆具五刑，夷三族。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
	仇洛齊，中山人也，本姓侯氏。外祖父仇款，始出馮翊重泉。款仕石季龍末，徙鄴南枋頭。仕慕容暐爲烏丸護軍、長水校尉。生二子，長曰嵩，小曰騰。嵩仕慕容垂，遷居中山，位殿中侍御史。嵩有二子，長曰廣，小曰盆。嵩妹子洛齊，生而非男，嵩養爲子，因爲仇姓。初，嵩長女有姿色，充冉閔婦。閔破，入慕容雋，又轉賜盧豚<span class="jiaozhusup">諸本「轉」訛作「傳」，據魏書卷九四仇洛齊傳改。</span>，生子魯元。魯元有寵於太武，而知外祖嵩已死，唯有三舅，每言於帝。帝爲訪其舅。時東方罕有仕者，廣、盆皆不樂入平城。洛齊獨請行曰：「我養子，兼人道不全，當爲兄弟試禍福也。」乃乘驢赴京。魯元候知將至，結從者百餘騎，迎于桑乾河，見而下拜，從者亦同致敬。人言于太武。太武問其才用所宜，魯元曰：「臣舅不幸，生爲閹人，唯合與陛下守宮闈耳。」而不言其養子。帝矜焉，引見敘用，賜爵文安子，稍遷給事黃門侍郎。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
	魏初，禁網疏闊，人戶隱匿，漏脫者多。東州既平，綾羅戶人樂葵，因是請採漏戶，供爲綸綿，自後逃戶占爲紬綾羅縠者非一。於是雜營戶帥遍於天下，不屬守宰，發賦輕易，人多私附，戶口錯亂，不可撿括。洛齊奏議罷之，一屬郡縣。從征平涼，<span class="jiaozhusup">魏書作「從平涼州」。按征平涼，指滅赫連定；平涼州，指滅沮渠牧犍。未知孰是。</span>以功超遷散騎常侍。又加中書令，進爵零陵公，拜侍中、冀州刺史、內都大官。卒，諡曰康。養子儼，襲爵。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
	太武時，又有段霸，以謹敏見知。歷中常侍、殿中尚書、定州刺史。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
	王琚，高平人也。自云本太原人，高祖始，晉豫州刺史。琚以泰常中被刑，入宮禁。小心守節，久乃見敘用，稍遷禮部尚書，賜爵廣平公。孝文以琚歷奉前朝，志存公正，授散騎常侍。後歷位冀州刺史，假廣平王，進爵高平王。孝文、文明太后東巡冀州，親幸其家。還京，以其年老，拜散騎常侍，養老於家。前後賜以車馬、衣物，不可稱計。又降爵爲公。扶老自平城從遷洛邑。常飲牛乳，色如處子。卒年九十，贈冀州刺史，諡靖公。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
	趙默字文靜，<span class="jiaozhusup">魏書卷九四趙黑傳「默」作「黑」。</span>初名海，本涼州隸戶。自云，其先河內溫人也，五世祖術，晉末爲西夷校尉，因居酒泉安彌縣。海生而涼州平，沒入而爲閹人，因改名默。有容貌，恭謹小心，賜爵睢陽侯，累遷選部尚書。能自謹勵，當官任舉，頗得其人。加侍中，進爵河內公。獻文將傳位京兆王子推，訪諸群臣，百官唯唯，莫敢先言，唯源賀等辭義正直，不肯奉詔。獻文怒，變色，復以問默。默對曰：「臣以死奉戴皇太子。」獻文默然良久，遂傳位孝文。孝文立，得幸兩宮，祿賜優厚。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
	時尚書李訢亦有寵於獻文，與默對綰選部。訢奏中書侍郎崔鑒爲東徐州，北部主書郎公孫處顯爲荊州，選部監公孫蘧爲幽州，皆曰有能，實有私焉。默疾其虧亂選體，遂爭於殿庭曰：「以功授官，因爵與祿，國之常典。中書侍郎、尚書主書郎、諸曹監，勳能俱立，不過列郡。今訢皆以爲州，臣實爲惑。」於是默與訢遂爲深隙。訢竟列默爲監藏。<span class="jiaozhusup">魏書卷九四「監藏」下有「時，多所截沒。先是，法禁寬緩，百司所典，與官並食，故多所損折」二十四字。北史有脫文。</span>因黜爲門士。默廢寢忘食，規報前怨。踰年，還入爲侍御、散騎常侍、侍中、尚書左僕射，復兼選部如昔。及訢將獲罪，默因搆成以誅之，然後食甘寢安，志於職事。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
	出爲儀同三司、定州刺史，進爵爲王。克己清儉，事濟公私。後薨於冀州刺史，追贈司空，諡曰康。
</p>
<p class="em2" id="p43"><a class="gg-link" href="#p43" onclick="return changeColor(this);"></a>
	孫小字茂翹，咸陽石安人也。父瓚，姚泓安定護軍，爲赫連屈丐所殺，小沒入宮刑。會魏平統萬，遂徙平城。<span class="jiaozhusup">諸本「徙」作「圖」，不可通。魏書卷九四孫小傳作「徙」。按此乃「徙」訛爲「徒」，又訛爲「圖」。今據改。通志卷一七九孫小傳作「歸」，乃是以意改。</span>內侍東宮，以聰識有智略稱。未幾，轉西臺中散。太武幸瓜步，慮有北寇之虞，賜爵泥陽子，除留臺將軍。車駕還都，乃請父瓚贈諡，求更改葬。詔贈秦州刺史、石安縣子，諡曰戴。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
	小後拜并州刺史，進爵中都侯。州內四郡百餘人，詣闕頌其政化。後遷冀州刺史，聲稱微少於前。然所在清約，當時牧伯，無能及也。性頗忍酷，所養子息，驅逐鞭撻，視如仇讎。小之爲并州，以郭祚爲主簿。重祚文才，兼任以書記，時人多之。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
	張宗之字益宗，河南鞏人也。家世寒微。父孟舒，晉將劉裕西征，板假洛陽令。初，緱氏宗文邕謀反，脅孟舒等事晉。孟舒敗，走免。宗之被執入京，腐刑。以忠厚謹慎，擢爲侍御中散，賜爵鞏縣侯。歷儀曹、庫部二曹尚書，領中秘書，進爵彭城公，後例降爲侯。卒於冀州刺史，贈懷州刺史，諡曰敬。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
	始宗之納南來殷孝祖妻蕭氏，宋儀同三司思話弟思度女也，多悉婦人儀飾故事。太和中，初制六宮服章，蕭被命在內，豫見訪採，數蒙賜賚云。
</p>
<p class="em2" id="p47"><a class="gg-link" href="#p47" onclick="return changeColor(this);"></a>
	劇鵬，高陽人也。粗覽經史，閑曉吏事。與王質等俱充宦官，性通率，不以閽閹爲恥。孝文遷洛，常爲宮官任事。幽后之惑薛菩薩也，鵬密諫止之，不從，遂發憤卒。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
	張祐字安福，安定石唐人也。父成，扶風太守，太武末，坐事誅。祐充腐刑，積勞至曹監、中給事。文明太后臨朝，中官用事，祐寵幸冠諸閹，官特遷、尚書，進爵隴東公，仍綰內藏曹。未幾監都曹，加侍中，與王叡等俱入八議。太后嘉其忠誠，爲造甲第。宅成，孝文、太后親率文武往宴會焉。拜尚書左僕射，進爵新平王，受職于太華庭，備威儀於宮城南，觀者以爲榮。孝文、太后親幸其宅，饗會百官。祐性恭密，出入機禁二十餘年，未嘗有過。由是特被恩寵，歲月賞賜，家累巨萬。與王質等十七人，俱賜金券，許以不死。薨，孝文親臨之，詔鴻臚典護喪事。贈司空，諡曰恭。葬日，車駕親送近郊。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
	祐養子顯明，後名慶，少歷內職，有姿貌，江陽王繼以女妻之。襲爵，降爲隴東公，又降爲侯。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
	抱嶷字道德，安定石唐人也，居於直谷。自言其先姓杞，漢靈帝時，杞匡爲安定太守。董卓時，懼誅易氏，即家焉。無得而知也。幼時，隴東人張乾王反，家染其逆。及乾王敗，父睹生逃免。嶷獨與母沒入內宮，受刑，遂爲宦人。小心慎密，累遷中常侍、中曹侍御尚書，賜爵安定公。自總納言，職當機近，諸所奏議，必致抗直。孝文、文明太后嘉之，以爲殿中侍御尚書。太后既寵之，乃徵其父睹生，拜太中大夫。將還，見於皇信堂，孝文執手曰：「老人歸途，幾日可達？好慎行路！」其見幸如此。睹生卒，贈秦州刺史，諡曰靖。賜黃金八十斤，繒綵及絹八百疋，以供喪用。并別使勞慰。加嶷大長秋卿。嶷老疾，乞外祿，乃出爲涇州刺史，特加右光祿大夫。將之州，孝文餞於西郊樂陽殿，以御白羽扇賜之。十九年，以刺史從駕南征，以老舊，每見勞問，數道稱嶷之正直。命乘馬出入行禁之間，與司徒馮誕同例。軍迴，還州。自以故老前官，爲政多守往法，不能遵用新制。侮慢士族，簡於禮接。天性酷薄，雖弟姪甥婿，略無存潤。卒於州。
</p>
<p class="em2" id="p51"><a class="gg-link" href="#p51" onclick="return changeColor(this);"></a>
	先以從弟老壽爲後，又養太師馮熙子次興。嶷死後，二人爭立。嶷妻張氏，致訟經年，得以熙子爲後。老壽亦仍陳訴，終獲紹爵，次興還於本族。老壽凡薄，酒色肆情。御史中尉王顯奏言：「前洛州刺史陰平子石榮、積射將軍抱老壽，恣蕩非軌，易室而奸，臊聲布於朝野，醜音被於行路，男女三人，莫知誰子。人理所未聞，鳥獸之不若。請以見事免官，付廷尉正罪。」詔可之。老壽死後，其舊奴婢尚六七百人。老壽及石榮祖父皆造碑銘，就鄉建立，言西方直谷出二貴人。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
	石榮自被劾後，遂廢頓。子長宣，位南兗州刺史，與侯景反，伏法。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
	王遇字慶時，本名他惡，馮翊李潤鎮羌也。與雷、党、不蒙俱爲羌中強族。自云其先姓王，後改爲鉗耳氏。宣武時，改爲王焉。自晉已來，恒爲渠長。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
	遇坐事腐刑，累遷吏部尚書，爵宕昌公。出爲華州刺史，加散騎常侍。幽后之前廢也，遇頗言其過。及後進幸，孝文對李沖等申后無咎，而稱遇謗議之罪，遂免遇官，奪其爵。宣武初，爲光祿大夫，復舊爵。馮氏爲尼也，<span class="jiaozhusup">魏書卷九四王遇傳，「馮」上有「廢后」二字，指孝文廢后。北史刪去後，不知馮氏爲何人。</span>公私罕相供恤，遇自以嘗更奉接，往來祗謁，不替舊敬。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
	遇性工巧，強於部分。北都方山、靈泉道俗居宇，及文明太后陵廟，洛京東郊馬射壇殿，修廣文昭太后墓園，及東西兩堂，內外諸門制度，皆遇監作。雖年在耆老，朝夕不倦。又長於人事，留意酒食之間。每逢僚舊，觴膳精豐。然競於榮利，趨求勢門。趙脩之寵也，遇深附會，受敕爲之造宅，增於本旨，笞擊作人，莫不嗟怨。卒於官。初遇之疾，太傅北海王與太妃俱往臨問，視其危惙，爲之泣下。其善奉諸貴，致相悲悼如此。贈雍州刺史。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
	苻承祖，略陽氐人也。因事爲閹人，爲文明太后所寵，賜爵略陽公。歷吏部尚書，加侍中，知都曹事。初，太后以承祖居腹心之任，許以不死之詔。後承祖坐贓應死，孝文原之，命削職禁錮在家，授悖義將軍、佞濁子。月餘遂死。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
	王質字紹奴，高陽易人也。其家坐事，幼下蠶室。頗解書學，爲中曹吏、內典監。稍遷祕書中散，賜爵永昌子，領監御。遷爲侍御給事。又領選部、監御二曹事，進爵魏昌侯。轉選部尚書。出爲瀛州刺史，風化粗行，人庶畏服之；而刑政峻刻，號爲威酷。孝文頗念其忠勤宿舊，每行留大故、馮司徒亡、廢馮后、陸叡、穆泰等事，皆賜質以璽書手筆，莫不委至，同之戚貴。質皆寶掌。入爲大長秋卿，卒。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
	李堅字次壽，高陽易人也。文成初，坐事爲閹人，稍遷中給事中，賜爵魏昌伯。小心謹慎，常在左右，雖不及王遇、王質等，而亦見任用。宣武初，自太僕卿出爲瀛州刺史。本州之榮，同於王質。所在受納，家產巨萬。卒於光祿大夫，贈相州刺史。
</p>
<p class="em2" id="p59"><a class="gg-link" href="#p59" onclick="return changeColor(this);"></a>
	太和末，又有秦松、白整，位並長秋卿。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
	劉騰字青龍，本平原城人也，<span class="jiaozhusup">諸本脫「平」字，據魏書卷九四、通志卷一七九劉騰傳補。</span>徙屬南兗州之譙郡。幼時坐事受刑，補小黃門，轉中黃門。孝文之在縣瓠，問其中事，騰具言幽后私隱，與陳留公主所告符協，由是進冗從僕射，仍中黃門。後與茹皓使徐、兗，采召人女。還，遷中給事。
</p>
<p class="em2" id="p61"><a class="gg-link" href="#p61" onclick="return changeColor(this);"></a>
	靈太后臨朝，以與于忠保護勳，除崇訓太僕，加侍中，封長樂縣公。拜其妻魏氏爲鉅鹿郡君，每引入內，受賞賚亞於諸主外戚。所養二子，爲郡守、尚書郎。騰曾疾篤，靈太后慮或不救，遷衛將軍、儀同三司。後疾瘳。騰之拜命，孝明當爲臨軒，<span class="jiaozhusup">諸本「當」訛作「嘗」，據魏書（百衲本）、通志改。</span>會日，大風寒甚，乃遣使持節授之。騰幼充宮役，手不解書，裁知署名而已。而奸謀有餘，善射人意。靈太后臨朝，特蒙進寵，多所干託，內外碎密，栖栖不倦。洛北永橋、太上公、太上君及城東三寺，皆主修營。
</p>
<p class="em2" id="p62"><a class="gg-link" href="#p62" onclick="return changeColor(this);"></a>
	吏部嘗望騰意，奏其弟爲郡，帶戍。人資乖越，清河王懌抑而不奏。騰以爲恨，遂與領軍元叉害懌，廢靈太后於宣光殿。宮門晝夜長閉，內外斷絕。騰自執管籥，明帝亦不得見，裁聽傳食而已。太后服膳俱廢，不免飢寒。又使中常侍賈粲假言侍明帝書，密令防察。叉以騰爲司空，表裏擅權，共相樹置。叉爲外禦，騰爲內防，迭直禁闥，共裁刑賞。騰遂與崔光同受詔，乘步挽出入殿門。四年之中，生殺之威，決於叉、騰之手。八坐九卿，旦造騰宅，參其顏色，然後方赴省府；亦有歷日不能見者。公私屬請，唯在財貨，舟車之利，水陸無遺，山澤之饒，所在固護，剝削六鎮，交通底市，<span class="jiaozhusup">魏書、通志「底」作「互」。按「底」疑是「邸」之訛。</span>歲入利息以巨萬計。又頗役嬪御，時有徵求，婦女器物，公然受納，逼奪鄰居，廣開室宇，天下咸苦之。薨于位，中官爲義息衰絰者四十餘人。騰之立宅也，奉車都尉周恃爲之筮，不吉，深諫止之。騰怒而不用。恃告人曰：「必困於三月、四月之交。」至是果死。廳事甫成，陳屍其下。追贈太尉、冀州刺史。葬，閹官爲義服，杖絰衰縞者以百數；朝貴皆從，軒蓋填塞，相屬郊野。魏初以來，權閹存亡之盛，莫及焉。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
	靈太后反政，追奪爵位，發其冢，散露骸骨，沒入財產。後騰所養一子叛入梁，太后大怒，悉徙騰餘養於北裔，尋遣密使追殺之於汲郡。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
	賈粲字季宣，酒泉人也。太和中，坐事腐刑。頗涉書記。與元叉、劉騰等同其謀謨，進光祿勳卿。專侍明帝，與叉、騰等伺帝動靜。右衛奚康生之謀殺叉也，靈太后、明帝同升於宣光殿，左右侍臣，俱立西階下。康生既被囚執，粲紿太后曰：「侍官懷恐不安，陛下宜親安慰。」太后信之，適下殿，粲便扶明帝出東序，前御顯陽，還閉太后於宣光殿。粲既叉黨，威福亦震於京邑。自云本出武威，魏太尉文和之後，遂移家屬焉。時武威太守韋景承粲意，以其兄緒爲功曹。緒時年向七十。未幾，又以緒爲西平太守。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
	靈太后反政，欲誅粲，以叉、騰黨與不一，恐驚動內外，乃止。出粲爲濟州刺史。未幾，遣武衛將軍刁宣馳驛殺之。
</p>
<p class="em2" id="p66"><a class="gg-link" href="#p66" onclick="return changeColor(this);"></a>
	楊範字法僧，長樂廣宗人也。文成時，坐事宮刑，爲王琚所養，恩若父子。累遷爲中尹。靈太后臨朝，爲中常侍、崇訓太僕，領中嘗藥典御，賜爵華陰子，出爲華州刺史。中官內侍貴者，靈太后皆許其方岳，以範年長，拜跪爲難，故遂其請。父子納貨，爲御史所糾，遂廢於家。後爲崇訓太僕、華州大中正，卒。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
	成軌字洪義，上谷居庸人也。少以罪刑，入事宮掖。以謹厚稱，爲中謁者僕射。孝文意有所欲，軌候容色，時有奏發，輒合帝心。從駕南征，專進御食。時孝文不豫，常居禁中，晝夜無懈。延昌末，遷中常侍、嘗食典御、光祿大夫，統京染都將。孝昌二年，以勤舊封始平縣伯。明帝所幸潘嬪以軌爲假父，頗爲中官之所敬憚。後進爵爲侯，卒於衛將軍，贈雍州刺史，諡曰孝惠。
</p>
<p class="em2" id="p68"><a class="gg-link" href="#p68" onclick="return changeColor(this);"></a>
	王溫字桃湯，趙郡欒城人也。父冀，高邑令，坐事誅，溫與兄繼叔俱充宦者。稍遷中嘗食典御、中給事，加左中郎將。宣武之崩，群官迎明帝於東宮，溫於臥中起明帝，與保母扶抱明帝，入踐帝位。高陽王雍既居冢宰，慮中人朋黨，出爲鉅鹿太守。靈太后臨朝，徵爲中常侍，賜爵欒城伯。累遷左光祿大夫、光祿勳卿、侍中，進封欒城縣侯。溫自陳本陽平武陽人，改封武陽縣侯。建義初，於河陰遇害。
</p>
<p class="em2" id="p69"><a class="gg-link" href="#p69" onclick="return changeColor(this);"></a>
	孟欒字龍兒，不知何許人也。坐事爲閹人。靈太后臨朝，爲左中郎將、給事中。素被病，面常黯黑。於九龍殿下暴疾，歸家，其夜亡。欒初出，靈太后聞之曰：「欒必不濟，我爲之憂。」及奏其死，爲之下淚曰：「其事我如此，不見我一日忻樂時也。」賜帛三百疋、黃絹一十疋，以供喪用。七日，靈太后爲設二百僧齋。
</p>
<p class="em2" id="p70"><a class="gg-link" href="#p70" onclick="return changeColor(this);"></a>
	平季字幼穆，<span class="jiaozhusup">魏書卷九四平季傳「幼」作「稚」。北史避唐諱改。</span>燕國薊人也。坐事腐刑。累遷新興太守。明帝崩，與尒朱榮等議立莊帝。莊帝即位，超拜肆州刺史。尋除中侍中。以參謀勳，封元城縣侯。永熙中，加驃騎大將軍，卒。
</p>
<p class="em2" id="p71"><a class="gg-link" href="#p71" onclick="return changeColor(this);"></a>
	封津字醜漢，勃海蓨人也。父令德，娶常寶女。寶伏誅，令德以連坐伏法。津受刑，<span class="jiaozhusup">諸本「津」訛作「律」，據魏書卷九四、通志卷一七九封津傳改。</span>給事宮掖。累遷奉車都尉、中給事中。靈太后令津侍明帝書，遷常山太守。津少長宮闈，給事左右，善候時情，號爲機悟。天平初，除開府儀同三司、懷州刺史。元象初，復爲中侍中、大長秋卿，仍開府儀同。薨，贈司徒、冀州刺史，諡曰孝惠。
</p>
<p class="em2" id="p72"><a class="gg-link" href="#p72" onclick="return changeColor(this);"></a>
	劉思逸，平原人也。以罪，少充腐刑。初爲小史，累遷中侍中。武定中，與元瑾等謀反，伏誅。
</p>
<p class="em2" id="p73"><a class="gg-link" href="#p73" onclick="return changeColor(this);"></a>
	又有張景嵩、毛暢者，咸以閽寺在明帝左右。靈太后亦密仗之通傳意計於明帝。元叉之出，景嵩、暢頗有力焉。靈太后反政，以妹故，未即戮叉。時內外喧喧，云叉還欲入知政事。暢等恐禍及己，乃啟明帝，欲詔右衛將軍楊津密往殺叉。詔書已成，未及出外，叉妻知之，告太后：「景嵩、暢與清河王息巶欲廢太后。」太后信之，責暢。暢出詔草以呈太后。太后讀之，知無廢己狀，意小解。然叉妻搆之不已，出暢爲頓丘太守，<span class="jiaozhusup">諸本「頓」訛作「潁」，據魏書卷九四劉思逸傳改。</span>景嵩爲魯郡太守。尋令捕殺暢。景嵩，孝靜時位至中侍中，坐事死。
</p>
<p class="em2" id="p74"><a class="gg-link" href="#p74" onclick="return changeColor(this);"></a>
	郭秀，范陽涿人也。事齊神武，稍遷行臺右丞，<span class="jiaozhusup">諸本「右丞」訛作「布水」，據北齊書卷五０郭秀傳改。</span>封壽陽伯。親寵日隆，多受賂遺，進退人物。張伯德、祁仲彥、張華原之徒，皆深相附會。秀疾，神武親視之，問所欲官，乃啟爲七兵尚書，除書未至而卒。家無成人子弟，神武自至其宅，親使錄知其家資粟帛多少，然後去。贈儀同三司、恒州刺史。命其子孝義與太原公以下同學讀書。初，秀忌嫉楊愔，誑脅令其逃亡。秀死後，愔還，神武追忿秀，即日斥遣孝義，終身不齒。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
	和士開字彥通，清都臨漳人也。其先西域商胡，本姓素和氏。父安，恭敏善事人，稍遷中書舍人。魏靜帝嘗夜與朝賢講集，命安看斗柄所指。安曰：「臣不識北斗。」齊神武聞之，以爲淳直，由是啟除給事黃門侍郎，位儀州刺史。士開貴，贈司空公、尚書左僕射、冀州刺史，諡文貞公。
</p>
<p class="em2" id="p76"><a class="gg-link" href="#p76" onclick="return changeColor(this);"></a>
	士開幼而聰慧，選爲國子學生，解悟捷疾，爲同業所尚。天保初，武成封長廣王，辟士開開府行參軍。武成好握槊，士開善此戲，由是遂有斯舉。加以傾巧便僻，又能彈胡琵琶，因致親寵。嘗謂王曰：「殿下非天人也，是天帝也。」王曰：「卿非世人也，是世神也。」其深相愛重如此。文宣知其輕薄，不欲令王與小人相親善，責其戲狎過度，徙之馬城。乾明元年，孝昭誅楊愔等，敕追還，長廣王請之也。
</p>
<p class="em2" id="p77"><a class="gg-link" href="#p77" onclick="return changeColor(this);"></a>
	武成即位，累遷給事黃門侍郎。侍中高元海、黃門郎高乾和及御史中丞畢義雲等疾之，將言其事。士開乃奏元海等交結朋黨，欲擅威福。乾和因被疏斥，義雲反納貨於士開，除兗州刺史。士開初封定州真定縣子，尋進爲伯。天統元年，加儀同三司，尋除侍中，加開府。及遭母劉氏憂，帝聞而悲惋，遣武衛將軍侯呂芬詣宅，晝夜扶侍，并節哀止哭。又遣侍中韓寶業齎手敕慰諭云：「朕之與卿，本同心腹，今懷抱痛割，與卿無異。當深思至理，以自開慰。」成服後，呂芬等始還。其日，遣韓寶業以犢車迎士開入內，帝親握手，下泣曉諭，然後遣還。駕幸晉陽，給假，聽過七日續發，其見重如此。并諸弟四人，並起復本官。四年，再遷尚書右僕射。帝先患氣疾，因飲酒輒大發動，士開每諫不從。後屬帝氣疾發，又欲飲酒，士開淚下歔欷而不能言。帝曰：「卿此是不言之諫。」因不飲酒。及冬，公主出降段氏，帝幸平原王第，始飲酒焉。又除尚書左僕射，仍兼侍中。
</p>
<p class="em2" id="p78"><a class="gg-link" href="#p78" onclick="return changeColor(this);"></a>
	武成外朝視事，或在內宴賞，須臾之間，不得不與士開相見。或累月不歸，一日數入；或放還之後，俄頃即追，未至之間，連騎催喚。奸諂日至，寵愛彌隆，前後賞賜，不可勝紀。言辭容止，極諸鄙褻，以夜繼晝，無復君臣之禮。至說武成云：「自古帝王，盡爲灰土，堯舜、桀紂，竟復何異？陛下宜及少壯，恣意作樂，從橫行之，即是一日快活敵千年。國事分付大臣，何慮不辦？無爲自勤約也。」帝大悅，於是委趙彥深掌官爵，元文遙掌財用，唐邕掌外兵，白建掌騎兵，馮子琮、胡長粲掌東宮。帝三四日乃一坐朝，書數字而已，略無言，須臾罷入。及帝寢疾於乾壽殿，士開入侍醫藥。帝謂士開有伊、霍之才，殷勤屬以後事，臨崩握其手曰：「勿負我也。」仍絕於士開之手。
</p>
<p class="em2" id="p79"><a class="gg-link" href="#p79" onclick="return changeColor(this);"></a>
	後主以武成顧託，深委任之。又先得幸於胡太后，是以彌見親密。趙郡王叡與婁定遠、元文遙等謀出士開，仍引任城、馮翊二王及段韶、安吐根共爲計策。屬太后觴朝貴於前殿，叡面陳士開罪失云：「士開，先帝弄臣，城狐社鼠，受納貨賄，穢亂宮掖。臣等義無杜口，冒以死陳。」太后曰：「先帝在時，王等何意不道？今日欲欺孤寡邪！但飲酒，勿多言。」叡詞色愈厲。安吐根繼進曰：「臣本商胡，得在諸貴行末，既受厚恩，豈敢惜死？不出士開，朝野不定。」太后曰：「別日論之，王等且散。」叡等或投冠於地，或拂衣而起，言詞咆哱，無所不至。明日，叡等復於雲龍門令文遙入奏，三反，太后不聽。段韶呼胡長粲傳言於太后。曰：「梓宮在殯，事太匆速，猶欲王等更思量。」趙郡王等遂並拜謝。長粲復命，太后謂曰：「成妹母子家計者，兄之力也。」厚賜叡等而罷之。
</p>
<p class="em2" id="p80"><a class="gg-link" href="#p80" onclick="return changeColor(this);"></a>
	太后及後主召問士開，士開曰：「先帝群臣中，待臣最重。陛下諒陰始爾，大臣皆有覬覦，今若出臣，正是翦陛下羽翼。宜謂叡等，云文遙與臣同是任用，豈得一去一留，並可以爲州。且依舊出納，待過山陵，然後發遣。叡等謂臣真出，心必喜之。」後主及太后告叡等，如其言，以士開爲兗州刺史，文遙爲西兗州刺史。山陵畢，叡等促士開就路。士開載美女珠簾及諸寶玩以詣婁定遠，謝曰：「諸貴欲殺士開，蒙王特賜性命，用作方伯。今欲奉別，自送二女子、一珠簾。」定遠大喜，謂士開曰：「欲還入不？」士開曰：「在內久，常不自安，不願更入。」定遠信之，送至門。士開曰：「今日遠出，願一辭覲二宮。」定遠許之。由是得見後主及太后，進說曰：「先帝一旦登遐，臣愧不能自死。觀朝貴意勢，欲以陛下爲乾明。臣出之後，必有大變，復何面目見先帝於地下！」因慟哭。後主及太后皆泣，問計將安出。士開曰：「臣已得入，復何所慮？正須數行詔書耳。」於是詔定遠爲青州刺史；責趙郡王叡以不臣，召入殺之；復除士開侍中、尚書左僕射。定遠歸士開所遺，加以餘珍賂之。武平元年，封淮陽王，尋除尚書令，還錄尚書事，食定州常山郡幹。
</p>
<p class="em2" id="p81"><a class="gg-link" href="#p81" onclick="return changeColor(this);"></a>
	武成時，恒令士開與太后握槊，又出入臥內，遂與太后爲亂。及武成崩後，彌自放恣。琅邪王儼惡之，與領軍大將軍厙狄伏連、侍中馮子琮、書侍御史王子宜、武衛大將軍高舍洛等謀誅之。伏連發京畿軍士帖神武千秋門外，並私約束，不聽士開入殿。士開雖爲領軍，恒性好內，多早下，縱當直，必須還宅，晚始來。門禁宿衛，略不在意。及旦，士開依式早參，厙狄伏連把士開手曰：「今有一大好事。」王子宜便授一函云：「有敕，令王向臺。」遣軍士防送，禁治書侍御廳事。儼遣都督馮永洛就臺斬之。先是鄴下童謠云：「和士開，當入臺。」士開謂入上臺，至是果驗。儼令御史李幼業、羊立正將令史就宅簿錄家口，自領兵士從殿西北角出。斛律明月說後主親自曉告軍士，軍士果散。即斬伏連及王子宜，並支解，棄屍殿西街。自餘皆辮頭反縛，付趙彥深於涼風堂推問，死者十餘人。帝哀悼，不視事數日。後追憶不已，詔起復其子道盛通直散騎常侍，又敕其弟士休入內省，參典機密。詔贈士開假黃鉞、右丞相、太宰、司徒公，錄尚書事，諡曰文定。
</p>
<p class="em2" id="p82"><a class="gg-link" href="#p82" onclick="return changeColor(this);"></a>
	士開稟性庸鄙，不窺書傳，發言吐論，唯以諂媚自資。自河清、天統以後，威權轉盛，富商大賈，朝夕填門，聚歛貨財，不知紀極。雖公府屬掾，郡縣守長，不拘階次，啟牒即成。朝士不知廉恥者，多相附會，甚者爲其假子，與市道小人丁鄒、嚴興等同在昆季行列。又有一人士，曾參士開疾患，遇醫人云，王傷寒極重，應服黃龍湯，士開有難色。是人云：「此物甚易，王不須疑惑，請爲王先嘗之。」一舉便盡。士開深感此心，爲之強服，遂得汗病愈。其勢傾朝廷如此。雖以左道事之者，不隔賢愚，無不進擢；而正理違忤者，亦頗能含容之。士開見人將加刑戮，多所營救，既得免罪，即令諷論，責其珍寶，謂之贖命物。雖有全濟，皆非直道。
</p>
<p class="em2" id="p83"><a class="gg-link" href="#p83" onclick="return changeColor(this);"></a>
	安吐根，安息胡人，曾祖入魏，家於酒泉。吐根魏末充使蠕蠕，因留塞北。天平初，蠕蠕主使至晉陽，吐根密啟本蕃情狀，神武得爲之備。蠕蠕果遣兵入掠，無獲而反。神武以其忠款，厚加賞賚。其後與蠕蠕和親，結成婚媾，皆吐根爲行人也。吐根性和善，頗有計策，頻使入朝，爲神武親待。在其本蕃，爲人所譖，奔投神武。文襄嗣事，以爲假節、涼州刺史、率義侯，稍遷儀同三司，食永昌郡幹。皇建中，加開府。齊亡年，卒。
</p>
<p class="em2" id="p84"><a class="gg-link" href="#p84" onclick="return changeColor(this);"></a>
	穆提婆本姓駱，漢陽人也。父超，以謀叛伏法，提婆母陸令萱配入掖庭，提婆爲奴。後主在襁褓中，令其鞠養，謂之乾阿妳，呼姊姊，遂爲胡太后昵愛。令萱奸巧多機辯，取媚百端，宮掖之中，獨擅威福，封爲郡君。和士開、高阿那肱皆爲郡君義子。<span class="jiaozhusup">諸本脫「阿」字，據通志卷一八四穆提婆傳補。</span>天統初，奏引提婆入侍後主，朝夕左右，大被親狎，無所不爲。武平元年，稍遷儀同三司，又加開府，尋授武衛大將軍、秦州大中正。二年，除侍中，轉食樂陵郡幹，寵遇彌隆。遂至尚書左右僕射、領軍大將軍、錄尚書，封城陽郡王。贈其父司徒公、尚書左僕射、城陽王。令萱又佞媚穆昭儀，養之爲女，是以提婆改姓穆。及穆氏定位，號〔令萱曰太姬，〕視第一品，班在長公主之上。<span class="jiaozhusup">諸本無「令萱曰太姬」五字，通志有。北齊書卷五０穆提婆傳作「及穆后立，令萱號曰太姬。此即齊朝皇后母氏之位號也，視第一品，班在長公主之上」。按北齊書此卷也是後人所補，但與北史文字不同，或是採自其他史鈔，尚保存李百藥部分原文，故意思最明白。通志當是經李延壽刪節後的北史原文。今據通志補。</span>
</p>
<p class="em2" id="p85"><a class="gg-link" href="#p85" onclick="return changeColor(this);"></a>
	自武平三年之後，令萱母子勢傾內外，賣官鬻獄，聚歛無厭，每一賜與，動傾府藏。令萱則自太后以下，皆受其指麾；提婆則唐邕之徒，皆重跡屏氣。提婆嘗有罪，太姬於帝前罵之曰：「奴斷我兒！」兒謂帝，奴謂提婆也。
</p>
<p class="em2" id="p86"><a class="gg-link" href="#p86" onclick="return changeColor(this);"></a>
	斛律皇后之廢也，太后欲以胡昭儀正位後宮，力不能遂，乃卑辭厚禮，以求令萱。令萱亦以胡氏寵幸方睦，不得已而白後主立之。然意在穆昭儀，每私謂後主曰：「豈有男爲皇太子，而身爲婢妾？」又恐胡后不可以正義離間，乃外求左道行厭蠱之術，旬朔之間，胡氏遂即精神恍惚，言笑無恒，後主遂漸相畏惡。令萱一旦忽以皇后服御衣被穆昭儀，又先別造寶帳，爰及枕席器玩，莫匪珍奇，坐昭儀於帳中，謂後主云：「有一聖女出，將大家看之。」及見，昭儀更相媚悅。令萱云：「如此人不作皇后，遣何物人作皇后？」於是立穆氏爲右皇后，以胡氏爲左皇后，尋復黜胡，以穆爲正嫡。引祖珽爲宰相，殺胡長仁，皆令萱所爲也。自外殺生與奪，不可盡言。
</p>
<p class="em2" id="p87"><a class="gg-link" href="#p87" onclick="return changeColor(this);"></a>
	提婆雖庸品冢濫，而性乃和善，不甚害物。耽聲色，極奢侈，晚朝早退，全不以公事關懷。未嘗毒害，士人亦由此稱之。晉州軍敗，後主還鄴，提婆奔投周軍，令萱自殺，子孫小大皆棄市，籍沒其家。周武帝以提婆爲柱國、宜州刺史。未幾，云將據宜州起兵，與後主相應，誅死。後主及齊氏諸王，並因此非命。
</p>
<p class="em2" id="p88"><a class="gg-link" href="#p88" onclick="return changeColor(this);"></a>
	高阿那肱，善無人也。<span class="jiaozhusup">諸本「善無」倒作「無善」，據北齊書卷五０、通志卷一八四高阿那肱傳改。善無見魏書地形志上恒州。</span>父市貴，從神武以軍功封常山郡公，位晉州刺史，贈太尉公。及阿那肱貴寵，贈成皋王。
</p>
<p class="em2" id="p89"><a class="gg-link" href="#p89" onclick="return changeColor(this);"></a>
	阿那肱初爲庫直，每從征計，以功封直城縣男。天保初，除庫直都督。四年，從破契丹及蠕蠕，以蹻捷見知。大寧初，除假儀同三司、武衛將軍。那肱工於騎射，便僻善事人，每宴射之次，大爲武成愛重。又諂悅和士開，尤相褻狎。士開每見爲之言，由是彌見親待。河清中，除儀同三司，食汾州定陽、仵城二郡幹。以破突厥，封宜君縣伯。天統初，加開府，除侍中、驃騎大將軍、領軍，別封昌國縣侯。後主即位，除并省右僕射。武平元年，封淮陰郡王，<span class="jiaozhusup">諸本「陰」作「陽」，北齊書作「陰」。按本卷和士開傳言士開於武平元年封淮陽王，則高阿那肱不得同時同號，作「陰」是，今據改。</span>仍遷并省尚書左僕射，又除并省尚書令、領軍大將軍、并州刺史。
</p>
<p class="em2" id="p90"><a class="gg-link" href="#p90" onclick="return changeColor(this);"></a>
	那肱才技庸劣，不涉文史，識用尤在士開下。而奸巧計數，亦不逮士開。既爲武成所幸，多令在東宮侍衛，後主所以大寵遇之。士開死後，後主謂其識度足繼士開，遂致位宰輔。武平四年，令其錄尚書事，又總知外兵及內省機密。頓不如和士開、駱提婆母子賣獄鬻官，韓長鸞憎疾良善；而那肱少言辭，不妄喜怒，<span class="jiaozhusup">諸本「母」下脫「子」字，據通志補。「疾良善而那肱少言」八字，百衲本作六字空格，南、北、汲、殿四本無「良」字，通志有「良」字而無「那肱」二字。今從四本，並據通志補「良」字。</span>亦不察人陰私，虛相讒搆。遂至司徒公、右丞相，其錄尚書、刺史並如故。
</p>
<p class="em2" id="p91"><a class="gg-link" href="#p91" onclick="return changeColor(this);"></a>
	及周師逼平陽，後主於天池校獵，晉州頻遣馳奏，從旦至午，驛馬三至。那肱云：「大家正作樂，邊境小小兵馬，自是常事，何急奏聞？」向暮，更有使至，云平陽城已陷賊，方乃奏知。明即欲引軍，淑妃又請更合圍，所以彌致遲緩。及軍赴晉州，命那肱率前軍先進，仍總節度諸軍。
</p>
<p class="em2" id="p92"><a class="gg-link" href="#p92" onclick="return changeColor(this);"></a>
	後主至平陽城下，謂那肱曰：「戰是邪？不戰是邪？」那肱曰：「兵雖多，堪戰者不過十萬，病傷及繞城火頭，三分除一。昔攻玉壁，援軍來，即退。今日將士豈勝神武皇帝時？不如勿戰，守高梁橋。」安吐根曰：「一把子賊，馬上刺取擲汾河中。」帝未決，諸內參曰：「彼亦天子，我亦天子，彼尚能縣軍遠來，我何爲守塹示弱？」帝曰：「此言是也。」於是橋塹進軍，使內參讓阿那肱曰：「爾富貴足，惜性命邪！」
</p>
<p class="em2" id="p93"><a class="gg-link" href="#p93" onclick="return changeColor(this);"></a>
	後主從穆提婆觀戰，東偏頗有退者，提婆怖曰：「大家去！大家去！」帝與淑妃奔高梁。開府奚長樂諫曰：「半進半退，戰家常體。今眾全整，未有傷敗，陛下舍此安之？御馬一動，人情驚亂，願速還安慰之。」武衛張常山自後至，亦曰：「軍尋收訖，甚整頓，圍城兵亦不動，至尊宜回。不信臣言，乞將內參往視。」帝將從之，提婆引帝肘曰：「此言何可信！」帝遂北馳。有軍士雷相，告稱：「阿那肱遣臣招引西軍，行到文侯城，恐事不果，故還聞奏。」後主召侍中斛律孝卿，令其檢校。孝卿固執云：「此人自欲投賊，行至文侯城，迷不得去，畏死妄語耳。」事遂寢。還至晉陽，那肱腹心人馬子平告那肱謀反，又以爲虛妄，斬子平。乃顛沛還鄴，侍衛逃散，唯那肱及閹寺等數十騎從行。復除大丞相。
</p>
<p class="em2" id="p94"><a class="gg-link" href="#p94" onclick="return changeColor(this);"></a>
	後主走度河，令那肱以數千人投濟州關，仍遣覘候周軍進止，日夕馳報。那肱每奏云：「周軍未至，且在青州集兵馬，未須南行。」及周軍且至關首，所部兵馬皆散，那肱遂降，時人皆云，那肱表款周武，必仰生致齊主，故不速報兵至，使後主被禽。那肱至長安，授大將軍，封郡公，尋出爲隆州刺史。大象末，在蜀從王謙起兵，誅死。
</p>
<p class="em2" id="p95"><a class="gg-link" href="#p95" onclick="return changeColor(this);"></a>
	初，天保中，文宣自晉陽還鄴，愚僧禿師於路中大叫，呼文宣姓名云：「阿那瑰終破你國。」時蠕蠕主阿那瑰在塞北彊盛，帝尤忌之，所以每歲討擊。後亡齊者遂屬高阿那肱云。雖作「肱」字，世人皆稱爲「瑰」音。斯固亡秦者胡，蓋縣定於窈冥也。
</p>
<p class="em2" id="p96"><a class="gg-link" href="#p96" onclick="return changeColor(this);"></a>
	韓鳳字長鸞，昌黎人也。父永興，開府、青州刺史、高密郡公。
</p>
<p class="em2" id="p97"><a class="gg-link" href="#p97" onclick="return changeColor(this);"></a>
	鳳少聰察，有膂力，善騎射，稍遷烏賀真、大賢真正都督。後主居東宮，年尚幼，武成簡都督三十人，送令侍衛，鳳在其數。後主親就眾中牽鳳手曰：「都督，看兒來。」因此被識，數喚共戲。襲爵高密郡公，位開府儀同三司。武平二年，和士開爲厙狄伏連等矯害，敕咸陽王斛律明月、宜陽王趙彥深在涼風堂推問支黨。其事祕密，皆令鳳口傳，然後宣詔敕號令文武。禁掖防守，悉以委之。除侍中、領軍，總知內省機密。
</p>
<p class="em2" id="p98"><a class="gg-link" href="#p98" onclick="return changeColor(this);"></a>
	祖珽曾與鳳於後主前論事，珽語鳳云：「強弓長矟，容相推謝；軍國謀算，何由得爭？」鳳答云：「各出意見，豈在文武優劣！」後主將誅斛律明月，鳳固執不從。祖珽因有讒言，既誅明月，數日後主不與語，後尋復舊。仍封舊國昌黎郡王，又加特進。及祖珽除北徐州刺史，即令赴任。既辭之後，遲留不行。其省事徐孝遠密告祖珽誅斛律明月後，矯稱敕賜其珍寶財物，亦有不云敕而徑迴取者。敕令領軍將軍侯呂芬追珽還，引入侍中省鎖禁，其事首尾，並鳳約敕責之。
</p>
<p class="em2" id="p99"><a class="gg-link" href="#p99" onclick="return changeColor(this);"></a>
	進位領軍大將軍，餘悉如故。息寶行尚公主，在晉陽賜甲第一區。其公主生男滿月，駕幸鳳宅，宴會盡日。每旦早參，先被敕喚顧訪，出後方引奏事官。若不視事，內省急速者，皆附奏聞。軍國要密，無不經手。東西巡幸，及山水游戲射獵，獨在御傍。與高阿那肱、穆提婆共處衡軸，號曰三貴。損國害政，日月滋甚。
</p>
<p class="em2" id="p100"><a class="gg-link" href="#p100" onclick="return changeColor(this);"></a>
	壽陽陷沒，鳳與穆提婆聞告敗，握槊不輟曰：「他家物，從他去。」後帝使於黎陽臨河築城戍，曰：「急時且守此作龜茲國子。更可憐人生如寄，唯當行樂，何用愁爲！」君臣應和若此。鳳恒帶刀走馬，未曾安行，瞋目張拳，有啖人之勢。每吒曰：「恨不得剉漢狗飼馬！」又曰：「刀止可刈賊漢頭，不可刈草。」其弟萬歲，及其二子寶行、寶信，並開府儀同。萬歲又拜侍中，亦處機要。寶信尚公主，駕復幸其宅，親戚咸蒙官賞。
</p>
<p class="em2" id="p101"><a class="gg-link" href="#p101" onclick="return changeColor(this);"></a>
	鳳母鮮于，段孝言之從母子姊也，爲此偏相參附，奏遣監造晉陽宮。陳德信馳驛檢行，見孝言役官夫匠自營宅，即語云：「僕射爲至尊起臺殿未訖，何用先自營造？」鳳及穆提婆亦遣孝言分工匠爲己造宅。德信還，俱奏聞。及幸晉陽，鳳又以官馬與他人乘騎，上因此發忿，<span class="jiaozhusup">諸本脫「上」字，據北齊書卷五０、通志卷一八四韓鳳傳補。</span>與提婆並除名。亦不露其罪，仍毀其宅，公主離婚，復被遣向鄴吏部門參。及後主晉陽走還，被敕喚入內，尋詔復王爵及開府、領軍大將軍，常在左右。仍從後主走度河，到青州，并爲周軍所獲。
</p>
<p class="em2" id="p102"><a class="gg-link" href="#p102" onclick="return changeColor(this);"></a>
	鳳被寵要之中，<span class="jiaozhusup">北齊書、通志「被寵」作「於權」。按「被」字疑誤。</span>尤嫉人士，朝夕讌私，唯相譖訴。崔季舒等冤酷，皆鳳所爲也。每一賜與，動至千萬。恩遇日甚，彌自驕恣，意色嚴厲，未嘗與人相承接。朝士諮事，莫敢仰視，動致呵叱，輒詈云：「狗漢大不可耐！唯須殺卻！」若見武職，雖冢養末品，亦容下之。仕隋，位終於隴州刺史。
</p>
<p class="em2" id="p103"><a class="gg-link" href="#p103" onclick="return changeColor(this);"></a>
	宦者韓寶業、盧勒叉、齊紹、秦子徵並神武舊左右，唯閤內驅使，不被恩遇。歷天保、皇建之朝，亦不至寵幸，但漸有職任。寶業至長秋卿，勒叉等或爲中常侍。武成時有曹文摽、夏侯通、伊長游、魯恃伯、郭沙彌、鄧長顒及寶業輩，亦有至儀同食幹者。唯長顒武平中任參宰相，干預朝權。如寶業及勒叉、齊紹、子徵後並封王，俱自收歛，不過侵暴。又有陳德信亦參時宰，與長顒並開府封王，俱爲侍中、左右光祿大夫，領侍中。又有潘師子、崔孝禮、劉萬通、研胥光弁、<span class="jiaozhusup">錢氏考異卷四０引廣韻，以爲「研胥」當作「斫胥」。參卷五一高思好傳校記。</span>劉通遠、王弘遠、王子立、王玄昌、高伯華、左君才、能純陀、宮鍾馗、趙野叉、徐世凝、苟子溢、斛子慎、宋元賓、康德汪，並於後主之朝，肆其奸佞。敗政虐人，古今未有。多授開府，罕止儀同，亦有加光祿大夫，金章紫綬者。多帶中侍中、<span class="jiaozhusup">諸本「帶」下「中」字訛作「甲」，據通志卷一七九北齊諸官者傳改。</span>中常侍，此二職乃至數十人。恒出入門禁，往來園苑，趨侍左右，通宵累日。承候顏色，競進諂諛，發言動意，多會深旨。一戲之賞，動逾巨萬，丘山之積，貪吝無厭。猶以波斯狗爲儀同、郡君，分其幹祿。神獸門外，有朝貴憩息之所，時人號爲解卸廳。諸閹或在內多日，暫放歸休，所乘之馬，牽至神獸門階，然後升騎，飛鞭競走，十數爲群，馬塵必坌諸貴，爰至唐、趙、韓、駱，皆隱廳趨避，不敢爲言。齊、盧、陳、鄧之徒，亦意屬尚書、卿尹，宰相既不爲致言，時主亦無此命。唯以工巧矜功，用長顒爲太府卿焉。
</p>
<p class="em2" id="p104"><a class="gg-link" href="#p104" onclick="return changeColor(this);"></a>
	神武時有倉頭陳山提、蓋豐樂，俱以驅馳便僻，頗蒙恩遇。魏末，山提通州刺史，豐樂嘗食典御。又有劉郁斤、趙道德、劉桃枝、梅勝郎、辛洛周、高舍洛、郭黑面、李銅鍉、王恩洛，並爲神武驅使。天保、大寧之朝，漸以貴盛。至武平時，山提等皆以開府封王。其不及武平者則追贈王爵。雖賜與無貲，顧眄深重，乃至陵忽宰輔，然皆不得干預朝政。
</p>
<p class="em2" id="p105"><a class="gg-link" href="#p105" onclick="return changeColor(this);"></a>
	武平時有胡小兒，俱是康阿䭾、穆叔兒等富家子弟，簡選黠慧者數十人以爲左右，恩眄出處，殆與閹官相埒。亦有至開府儀同者。其曹僧奴、僧奴子妙達，以能彈胡琵琶，甚被寵遇，俱開府封王。又有何海及子洪珍，開府封王，尤爲親要。洪珍侮弄權勢，鬻獄賣官。其何朱弱、史醜多之徒十數人，咸以能舞工歌及善音樂者，亦至儀同開府。
</p>
<p class="em2" id="p106"><a class="gg-link" href="#p106" onclick="return changeColor(this);"></a>
	閹官猶以宮掖驅馳，便蕃左右，漸因昵狎，以至大官。倉頭始自家人，情寄深密，及於後主，則是先朝舊人，以勤舊之勞，致此叨竊。至於胡小兒等，眼鼻深險，一無可用，非理愛好，排突朝貴，尤爲人士之所疾惡。
</p>
<p class="em2" id="p107"><a class="gg-link" href="#p107" onclick="return changeColor(this);"></a>
	其以音樂至大官者：沈過兒、官至開府儀同；王長通，年十四五便假節、通州刺史。
</p>
<p class="em2" id="p108"><a class="gg-link" href="#p108" onclick="return changeColor(this);"></a>
	時又有開府薛榮宗，常自云能使鬼。及周兵之逼，言於後主曰：「臣已發遣斛律明月將大兵在前去。」帝信之。經古冢，榮宗謂舍人元行恭：<span class="jiaozhusup">諸本脫「元」字，據北齊書卷五０韓寶業傳補。元行恭見本書卷五五元文遙傳。</span>「是誰冢？」行恭戲之曰：「林宗冢。」復問：「林宗是誰？」行恭曰：「郭元貞父。」榮宗前奏曰：「臣向見郭林宗從冢出，著大帽、吉莫靴，棰馬鞭，問臣：『我阿貞來不？』」是時群妄，多皆類此。
</p>
<p class="em2" id="p109"><a class="gg-link" href="#p109" onclick="return changeColor(this);"></a>
	論曰：古諺有之，「人之多幸，國之不幸」。然則寵私爲害，自古忌之。大則傾國亡身，小則傷賢害政，率由斯也，所宜誡焉。詩曰：「殷鑒不遠，近在夏后之世。」<span class="jiaozhusup">按詩大雅蕩之什無「近」字，此衍文。</span>觀夫魏氏以降，亦後來之殷鑒矣。爲國家者，可無鑒之哉？
</p>
<br/>
</div></body></html>