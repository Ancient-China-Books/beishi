<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">北史-卷三十二·列傳第二十</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
列傳第二十
</h1><hr/></div>
<div class="section" id="title-1"><h2>
<strong>崔鑒<span class="jiazhu">兄孫伯謙</span>　崔辯<span class="jiazhu">孫士謙　士謙子彭　士謙弟說　說子弘度</span>　崔挺<span class="jiazhu">子孝芬　孫宣猷　曾孫仲方　仲方從叔昂　挺從子季舒　挺族孫暹</span></strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
崔鑒字神具，博陵安平人也。六世祖贊，魏尚書僕射。五世祖洪，晉吏部尚書。曾祖懿，字世茂，仕燕，位祕書監。祖遭，字景遇，位鉅鹿令。父綽，少孤，學行修明，有名於世。與范陽盧玄、勃海高允、趙郡李靈等俱被徵，尋以母老固辭。後爲郡功曹，卒。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
鑒頗有文學，自中書博士轉侍郎，賜爵桐廬縣子。出爲東徐州刺史。鑒欲安新附，人有年老者，表求假以守令，詔從之。又於州內銅冶爲農具，兵人獲利。卒，贈青州刺史、安平侯，諡曰康。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
子合，字貴和，少有時譽，襲爵桐廬子，位終常山太守。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
合弟康，<span class="jiaozhusup">南、北、汲、殿四本及魏書卷四九崔鑒傳「康」作「秉」，百衲本及通志卷一四八崔鑒傳作「康」。按北史避李昞嫌名，人名作「秉」者，每改作「康」。例如：周書卷一八王思政傳，思政子名「秉」，北史卷六二王思政傳作「康」。魏書卷九九沮渠蒙遜傳，蒙遜子秉，北史卷三九薛安都傳作沮渠康。魏書卷六三王肅傳，肅弟秉，北史卷四二王肅傳也改作「康」。這裏「秉」是本名，但北史原文卻是作「康」，本傳下文也都作「康」。故從百衲本。</span>少有志氣，陽平王頤之爲定州，<span class="jiaozhusup">諸本「頤」作「順」，魏書作「顯」。按魏無「陽平王順」，也無「陽平王顯」。「順」、「顯」都是「頤」之訛。陽平王頤傳見本書卷十七、魏書卷十九上。本傳未言其曾官定州。但魏書卷六八甄琛傳云：「後爲本州陽平王頤衛軍府長史。」琛中山人，本州即定州。又墓誌集釋元新成妃李氏墓誌圖版九八云：「使持節、衛大將軍、青定二州刺史、陽平惠王之母。」此陽平惠王即頤。知頤曾爲定州刺史。今據改。</span>康爲衛軍府錄事，帶毋極令。時甄琛爲長史，曾因公事，言競之間，以拳擊琛墜床。琛以本縣長，笑而不論。其豪率若此。彭城王勰征壽春，<span class="jiaozhusup">諸本「征」作「行」，魏書作「征」。按本書卷十九彭城王勰傳：「景明初，齊豫州刺史裴叔業以壽春內屬，詔勰都督南征諸軍事，與尚書令王肅迎接壽春。」又見魏書卷八世宗紀景明元年。作「征」是，今據改。</span>康從行，招致壯俠，以爲部下。勰目之，謂左右曰：「吾當寄膽氣於此人。」累遷廣平內史，大納財貨，爲清論所鄙。後爲燕州刺史，爲杜洛周攻圍，堅守歷年。朝廷遣都督元譚赴救，譚敗，康奔定州，坐免官。太昌中，除驃騎大將軍、儀同三司。頻以老病求解，永熙三年，去職。薨，贈尚書令、司徒公，諡曰靖穆。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
長子忻，字伯悅，有世幹。以鄭儼之甥，累遷兼尚書左丞。莊帝初，遇害河陰。追贈殿中尚書、冀州刺史。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
忻弟仲哲，早喪所生，爲祖母宋氏所養。六歲，宋亡，啼慕不止，見者悲之。性恢達，常以將略自許。以軍功賜爵安平縣男。及父康於燕被圍，泣訴朝廷，遂除別將，與都督元譚赴援，戰歿。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
子長瑜，位至開府中兵參軍。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
長瑜子子樞，學涉好文詞，強辯有才幹。仕齊，位考功郎中，參議五禮，待詔文林館。兼散騎常侍，聘周。使還，除通直散騎常侍，兼知度支。子樞明解世務，所居稱職。因度支有受納風聞，爲御史劾，遇赦免。仕周，位至上士。預尉遲迥事，被誅。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
子樞次弟子端，亦有才幹，而文藝爲優。歷殿中侍御史，卒於通直散騎侍郎。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
子端弟子博，武平末，爲河陽道行臺郎。隋開皇末，卒於泗州刺史。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
子博弟子發，有文才，武平末，祕書郎，修起居注。仕隋爲秦王文學，卒於國子博士。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
長瑜弟叔瓚，頗有學識，性好直言。其妻即齊昭信皇后姊也，文宣擢爲魏尹丞。屬蝗蟲爲災，帝以問叔瓚。對曰：「案漢書五行志：『土功不時，蝗蟲作厲。』當今外築長城，內興三臺，故致此災。」帝大怒，令左右毆之，又擢其髮，以溷汁沃其頭，曳以出，由是廢頓久之。後卒於陽平太守，贈本州刺史。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
仲哲弟叔彥，<span class="jiaozhusup">諸本脫「哲」字，據魏書、通志補。</span>位撫軍。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
叔彥弟季通，位司農少卿。季通子德立，好學，愛屬文，預撰御覽，位濟州別駕。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
季通弟季良，風望閑雅，位太學博士，以征討功，賜爵蒲陰縣子，累遷太尉長史。及康東還鄉，季良亦去職歸養。後位中軍將軍、光祿大夫，先康卒於家，贈尚書右僕射，諡曰簡。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
康弟習，字貴禮，有世用，卒於河東太守，贈并州刺史。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
鑒兄標，字洛祖，行博陵太守。標子文業，中書郎、鉅鹿太守。文業子伯謙。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
伯謙字士遜，貧居養母。齊神武召補相府兼功曹，稱之曰：「崔伯謙清直奉公，真良佐也。」轉七兵、殿中、左戶三曹郎中。弟仲讓爲北豫州司馬，與高慎同叛。坐免官。後歷瀛州別駕、京畿司馬。文襄將之晉陽，勞之曰：「卿聘足瀛部，已著康歌。督府務總，<span class="jiaozhusup">北齊書卷四六崔伯謙傳「總」作「殷」，通志卷一七０循吏傳作「繁」。按「總」疑是「繁」之訛。</span>是用相授。」臨別，又馬上執手曰：「執子之手，與子偕老，卿宜深體此情。」族弟暹當時寵要，伯謙與之舊僚同門，非吉凶未嘗造請，以雅道自居。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
天保初，除濟北太守，恩信大行，富者禁其奢侈，貧者勸課周給。縣公田多沃壤，伯謙咸易之以給人。又改鞭，用熟皮爲之，不忍見血，示恥而已。朝貴行過郡境，問人太守政何似？對曰：「府君恩化，古者所無。」誦人爲歌曰：「崔府君，能臨政。退田易鞭布威德，人無爭。」客曰：「既稱恩化，何因復威？」對曰：「長吏憚其威嚴，人庶蒙其恩惠，故兼言之。」以相府舊僚，例有加授，徵赴鄴。百姓號泣遮道，數日不得前。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
以弟仲讓在關中，不復居內任，除南鉅鹿太守。下車導以禮讓，豪族皆改心整肅。事無巨細，必自親覽。在縣有貧弱未理者，皆曰「我自告白鬚公，不慮不決」。在郡七年，獄無停囚。每有大使巡察，恒處上第。徵拜銀青光祿大夫。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
伯謙少時讀經、史，晚年好老、莊，容止儼然無慍色，親賓至，則置酒相娛，清言不及俗事，士大夫以爲儀表。卒，贈南兗州刺史，諡曰懿。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
伯謙弟仲讓，仕西魏，位至鴻臚少卿。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
崔辯字神通，鑒之從祖弟也。祖琨，字景龍，行本郡太守。父經，贈兗州刺史。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
辯學涉經史，風儀整峻，獻文徵拜中書博士、武邑太守。政事之餘，專以勸學。卒，贈安南將軍、定州刺史，諡曰恭。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
長子景雋，鯁正有高風，好古博涉，以經明行修，徵拜中書博士。歷侍御史、主文中散。孝文賜名爲逸。後爲員外散騎侍郎，與著作郎韓興宗參定朝儀。雅爲孝文所知重，遷國子博士。每有公事，逸常被詔獨進，博士特命自逸始。轉通直散騎常侍、廷尉少卿，卒。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
子巨倫，字孝宗，幼孤。及長，歷涉經史，有文學武藝。叔楷爲殷州，巨倫仍爲長史、北道別將。在州陷賊，斂恤存亡，爲賊所義。葛榮聞其才名，欲用爲黃門郎，巨倫心惡之。至五月五日，會集官僚，令巨倫贈詩。巨倫乃曰：「五月五日時，天氣已大熱，狗便呀欲死，牛復喘吐舌。」以此自晦，獲免。結死士，夜中南走，逢賊，俱恐不濟。巨倫曰：「寧南死一寸，豈北生一尺！」<span class="jiaozhusup">諸本「生」訛作「死」，據魏書卷五六崔辯傳改。</span>便欺賊曰：「吾受敕而行。」賊爇火觀敕，火未然。巨倫手刃賊十餘人，賊乃四潰，得馬數匹。夜陰失道，唯看佛塔戶而行。到洛陽，持節別將北討。初，楷喪之始，巨倫收殯倉卒，事不周固；至是遂偷路改殯，并竊家口以歸。尋授國子博士。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
莊帝即位，除東濮陽太守。時河北紛梗，人避賊，多入郡界，歲儉饑乏，巨倫傾資贍恤，務相全濟。時類高之。元顥入洛，據郡不從，莊帝還宮，封漁陽縣男。後除光祿大夫。卒，子子武襲。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
初，巨倫有姊，明慧有才行，因患眇一目，內外親族，莫有求者。其家議欲下嫁之。巨倫姑，趙國李叔胤之妻，聞而悲感曰：「吾兄盛德，不幸早世，豈令此女，屈事卑族！」乃爲子翼納之。時人歎其義識。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
逸弟模，字叔軌。身長八尺，圍亦如之。出後其叔，雅有志度。蕭寶夤討關、隴，引爲西征別將，屢有戰功，封槐里縣伯。後行岐州事，擊賊，歿於陣。永熙中，贈驃騎大將軍、儀同三司、都督、相州刺史。模弟楷。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
楷字季則，爲廣平王懷文學。正始中，以王國官非其人，多被戮，唯楷與楊昱以數諫諍獲免。後爲太子中舍人、左中郎將。以黨附高肇，爲中尉所劾。事在高聰傳。楷性嚴烈，能摧挫豪強，時人語曰：「莫𢖇<span class="jiazhu">都買反</span>𢖆<span class="jiazhu">孤楷反</span>，付崔楷。」時冀、定數州頻遭水害，楷上疏導之便宜，事遂施行。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
孝昌初，置殷州，以楷爲刺史，加後將軍。楷將之州，人咸勸單身述職。楷曰：「單身赴任，朝廷謂吾有進退之計，將士又誰肯固志？」遂闔家赴州。賊勢已逼，或勸減小弱以避之，乃遣第四女、第三男夜出。既而曰：「一朝送免兒女，將謂吾心不固。」遂命追還。及賊來攻，楷率力拒抗，莫不爭奮，咸稱崔公尚不惜百口，吾等何愛一身？力竭城陷，楷執節不屈，賊遂害之。楷兄弟父子並死王事，朝野傷歎焉。贈侍中、鎮軍將軍、定州刺史。永熙中，又特贈驃騎大將軍、儀同三司、都督、冀州刺史。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
長子士元，沈雅有學尚，州陷，戰沒，贈平州刺史。子育王，少以器幹稱，仕齊至起部郎。子文豹，字蔚，少有文才，本州大中正。士元弟士謙。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
士謙，孝昌初解褐著作佐郎。後賀拔勝出鎮荊州，以士謙爲行臺左丞。孝武西遷，士謙勸勝倍道兼行，謁帝關右，勝不能用。州人鄧誕引侯景軍奄至，<span class="jiaozhusup">諸本「鄧」作「劉」，周書卷三五崔謙傳作「鄧」。按本書卷四九、周書卷十四賀拔勝傳都作「鄧」。作「劉」是形訛，今據改。</span>勝與戰敗績，遂奔梁，士謙與俱行。及至梁，每乞師赴援。梁武雖不爲出軍，而嘉勝等志節，並許其還國。乃令士謙先，且通鄰好。周文素聞其名，甚禮之，賜爵千乘縣男。及勝至，拜太師長史，以功進爵爲子，拜尚書右丞。從周文解洛陽圍，經河橋戰，加定州大中正、瀛州刺史。又破柳仲禮於隨郡，討李遷哲於魏興，並有功，進驃騎大將軍、開府儀同三司、直州刺史，賜姓宇文氏。恭帝初，轉利州刺史。士謙性明悟，深曉政術，吏人畏而愛之。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
周保定二年，遷總管、安州刺史，加大將軍，進爵武康郡公。天和中，授江陵總管、荊州刺史。<span class="jiaozhusup">按周書云：「天和元年，授江陵總管。三年，遷荊州總管、荊淅等十四州南陽平陽等八防諸軍事、荊州刺史。」則士謙爲荊州刺史，是在其作荊州總管時。周之江陵總管在江陵，當時爲後梁國都。周之荊州在穰城（南陽郡治），亦即荊州總管所在。北史刪節，似士謙以江陵總管兼荊州刺史，誤。</span>州既統攝遐長，俗兼夷夏，又南接陳境，東鄰齊寇。士謙外禦強敵，內撫軍人，風化大行，號稱良牧。每年考績，常爲天下之最，屢有詔褒美焉。士謙隨賀拔勝之在荊州也，雖被親遇，而名位未顯；及踐其位，朝野以爲榮。卒於州，闔境痛惜之，立祠堂，四時祭饗。子曠嗣。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
士謙性至孝，與弟說特相友愛，雖復年位並高，資產皆無私焉。居家嚴肅，曠及說子弘度並奉其遺訓云。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
曠少溫雅，大象末，位開府儀同大將軍、淅州刺史。<span class="jiaozhusup">諸本「象」作「業」，「儀同」下有「三司」二字。按周武帝建德四年，改開府儀同三司爲開府儀同大將軍。至隋初已廢，大業末不得有此官。且隋煬帝改州爲郡，大業末亦不得有淅州刺史。「業」乃「象」之訛，「三司」衍文。今據周書崔謙傳改刪。</span>曠弟彭。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
彭字子彭，少孤，事母以孝聞。性剛毅，有武略，工騎射，善周官、尚書，並略通大義。仕周，累遷門正上士。隋文帝爲相，周陳王純鎮齊州，帝恐其爲變，遣彭以兩騎徵純入朝。彭未至齊州三十里，因詐病止傳舍，遣人召純。純疑有變，多將從騎至彭所。彭請間，因顧騎士執而鎖之。乃大言曰：「陳王有罪，詔徵入朝，左右不得輒動。」左右愕然而去。至，拜上儀同。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
及踐祚，遷監門郎將，兼領右衛長史，賜爵安陽縣男。再遷驃騎將軍，恒典宿衛。性謹密，在省闥二十餘年，當上，在仗危坐終日，未嘗有墮容。上每謂曰：「卿當上日，我寢處自安。」又嘗曰：「卿弓馬固以絕人，頗知學不？」彭曰：「臣少愛周禮、尚書，休沐之暇，不敢廢也。」上曰：「試爲我言之。」彭因說君臣戒慎之義，上稱善。觀者以爲知言。後加上開府，遷備身將軍。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
上嘗宴達頭可汗使者於武德殿，有鴿鳴於梁上。命彭射之，中，上大悅，賜錢一萬。及使者反，可汗復遣使請崔將軍一與相見。上曰：「此必善射聞於虜庭。」遂遣之。及至，可汗召善射者數十人，因擲肉於野，以集飛鳶，遣其善射者射之，多不中。彭連發數矢，皆應弦而落。突厥莫不歎服。仁壽末，進爵安陽縣公。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
煬帝即位，遷左領軍大將軍。時漢王諒初平，令彭鎮遏山東，復領慈州事。卒，贈大將軍，諡曰肅。子寶德嗣。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
士謙弟說。說本名士約。少有氣概，膂力過人，尤工騎射。賀拔勝牧荊州，<span class="jiaozhusup">諸本「牧」作「攻」，周書卷三五崔說傳作「出牧」二字。按賀拔勝作荊州刺史見本書卷四九賀拔勝傳。說兄士謙傳也說：「後賀拔勝出鎮荊州。」「攻」乃「牧」之訛，今據改。</span>以爲假節、冠軍將軍、防城都督。又隨奔梁。復自梁歸西魏。授武衛將軍、都督，封安昌縣子。從周文復弘農，戰沙苑，皆有功，進爵爲侯，除京兆郡守。累遷都官尚書、定州大中正，改封安固縣侯，<span class="jiaozhusup">文苑英華卷九０崔說神道碑作「安國」。按魏書卷一０六地形志上定州博陵郡有安國縣。崔氏以博陵爲郡望，故以本郡一縣爲封號，疑作「安國」是。</span>賜姓宇文，并賜名說焉。進驃騎大將軍、開府儀同三司，加侍中，進爵萬年縣公。再遷總管、涼州刺史。說蒞政強毅，百姓畏之。後除使持節，熊和中三州、<span class="jiaozhusup">諸本「熊」作「能」，周書作「熊」。按隋書卷三０地理志中河南郡宜陽縣下注云：「東魏置陽州，後周改曰熊州。」今據改。又諸本「中」作「忠」，錢氏考異卷三二云：「『忠』當作『中』，隋志卷三０河南郡新安縣，後周置中州。」按崔說碑正作「中」，今據改。</span>崇德等十三防諸軍事，加授大將軍，改封安平縣公。建德四年，卒，贈鄜、延等五州刺史，<span class="jiaozhusup">諸本「鄜」作「廓」，周書作「鄜」，崔說碑作「敷」。按隋書卷二九地理志上：上郡，「後魏置東秦州，後改爲北華州，西魏改爲敷州」。又周書卷二文帝紀，魏廢帝元年，改北華爲鄜州。是「敷」即「鄜」。此州與延州相鄰。廓州見隋書同卷澆河郡，其地與延州相隔懸遠。作「鄜」是，今據改。</span>諡曰壯。子弘度。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
弘度字摩訶衍。膂力絕人，儀貌魁岸，鬚面甚偉，性嚴酷。年十七，周大冢宰宇文護引爲親信，累轉大都督。時護子中山公訓爲蒲州刺史，令弘度從焉。嘗與訓登樓，至上層，去地四五丈，俯臨之。訓曰：「可畏也！」弘度曰：「此何足畏？」欻擲下，至地無所損，訓大奇之。後以戰功授儀同。從平齊，進上開府、鄴縣公。尋從汝南公宇文神舉破盧昌期於范陽，鄖公韋孝寬經略淮南。<span class="jiaozhusup">隋書卷七四崔弘度傳，「鄖」上有「從」字。</span>以前後勳進位上大將軍。襲父爵安平縣公。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
及尉遲迥反，弘度以行軍總管從韋孝寬討之，所當無不披靡。弘度妹先適迥子爲妻。及破鄴城，迥窘迫升樓，弘度直上龍尾追之。迥將射弘度，弘度脫兜鍪謂曰：「今日各圖國事，不得顧私。事既如此，早爲身計，何所待也？」迥擲弓於地，罵大丞相極口，自殺。弘度顧弟弘昇，使取迥頭。進位上柱國。時行軍總管例封國公，以弘度不時殺迥，縱致惡言，由是降爵一等爲武鄉郡公。
</p>
<p class="em2" id="p43"><a class="gg-link" href="#p43" onclick="return changeColor(this);"></a>
開皇初，以行軍總管拒突厥於原州。還，拜華州刺史。納妹爲秦孝王妃。尋遷襄州總管。弘度素貴，御下嚴急，所在令行禁止，盜賊屏跡。梁主蕭琮來朝被止，以弘度爲江陵總管，鎮荊州。陳人憚之，不敢窺境。以行軍總管從秦孝王平陳，賜物五千段。高智慧等作亂，復以行軍總管隸楊素。弘度與素品同，而年長於素，素每屈下之，一旦隸素，意甚不平。素亦優容之。及還，以行軍總管檢校原州事，以備胡。無虜而還。上甚禮之，復以其弟弘昇女爲河南王妃。仁壽中，檢校太府卿。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
自以一門二妃，無所降下。每誡其僚吏曰：「人當誠恕，無得欺誑。」皆曰：「諾。」後嘗食鱉，侍者八九人，弘度問之曰：「鱉美乎？」人懼之，皆曰：「美。」弘度大罵曰：「傭奴！何敢誑我？汝初未食鱉，安知其美？」俱杖之八十。官屬百工見之，莫不汗流，無敢欺隱。時有屈突蓋爲武候車騎，亦嚴刻。長安爲之語曰：「寧飲三斗醋，不見崔弘度；寧灸三斗艾，不逢屈突蓋。」然弘度居家，子弟班白，動行捶楚，閨門整肅，爲當世所稱。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
未幾秦王妃以罪誅，河南王妃復被廢，弘度憂恚，謝病於家。諸弟乃與之別居，彌不得志。煬帝即位，河南王爲太子。帝將復立崔妃，遣中使就第宣旨。使者詣弘昇家，弘度不之知。使者反，帝曰：「弘度有何言？」使者曰：「弘度稱疾不起。」帝默然，其事竟寢。弘度憂憤，未幾卒。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
弘昇字上客，在周爲右侍上士。從平尉遲迥，以功拜上儀同。尋加上開府，封黃臺縣侯。隋文受禪，進爵爲公，授驃騎將軍。歷慈鄭二州刺史、襄州總管。以戚屬故，待遇隆重。及河南王妃罪廢，弘昇亦免官。煬帝即位，歷冀州刺史、信都太守，位金紫光祿大夫，轉涿郡太守。遼東之役，檢校左武衛大將軍事，指平壤。與宇文述等同敗，奔還，發病卒。
</p>
<p class="em2" id="p47"><a class="gg-link" href="#p47" onclick="return changeColor(this);"></a>
崔挺字雙根，辯之從父弟也。父鬱，位濮陽太守。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
挺幼孤，居喪盡禮，少敦學。五代同居，後頻年饑，家始分析。挺與弟振推讓田宅舊資，惟守墓田而已。家徒壁立，兄弟怡然，手不釋卷。鄉人有贍遺，挺辭而後受，仍亦散之。舉秀才，射策高第。拜中書博士，轉侍郎。以工書，受敕於長安書文明太后父燕宣王碑，賜爵秦昌子。<span class="jiaozhusup">張森楷云：「魏書卷五七崔挺傳『秦』作『泰』，據周書卷三五崔猷傳作『泰』，疑『泰』是。」</span>轉登聞令，遷典屬國下大夫。以參議律令，賜帛、穀、馬、牛等。尚書李沖甚重之。孝文以挺女爲嬪。宋王劉昶南鎮彭城，詔挺爲長史，以疾辭免，乃以王肅爲長史，其被遇如此。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
後拜昭武將軍、光州刺史，風化大行。及車駕幸兗州，召挺赴行在所，問以臨邊之略，因及文章。帝甚悅，謂曰：「別卿以來，倏焉二載。吾所綴文，以成一集，今當給卿副本。」顧謂侍臣曰：「擁旄者皆如此，何憂哉！」復還州。及散騎常侍張彝巡行風俗，謂曰：「彝受使巡方，採察謠訟，入境觀政，實愧清使之名。」州舊掖城西北數里，有斧山，峰嶺高峻，北臨滄海，南望岱岳。挺於頂上欲營觀宇，故老曰：「此嶺上，秋夏之際，常有暴雨。相傳云是龍道，恐此觀不可久立。」挺曰：「人龍相去，何遠之有？虯龍倏忽，豈一路乎？」遂營之。數年間，果無風雨之異。挺既代，即爲風雨所毀，遂莫能立。眾以爲善化所感。時以犯罪配邊者多有逃越，遂立重制，一人犯罪逋亡，闔門充役。挺上書，以爲周書父子罪不相及，以一人犯罪，延及闔門，豈不哀哉！辭甚雅切，帝納之。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
先是州內少鐵，器用皆求之他境，挺表復鐵官，公私有賴。孝文將辨天下氏族，仍亦訪定，乃遙授挺本州大中正。掖縣有人年踰九十，板輿造州。自稱少曾充使林邑，得一美玉，方尺四寸，甚有光采，藏之海島，垂六十歲，忻逢明政，今願奉之。挺曰：「吾雖德謝古人，未能以玉爲寶。」遣船隨取，光潤果然，迄不肯受，乃表送都。景明初，見代，老幼泣涕追隨，縑帛送贈，悉不納。
</p>
<p class="em2" id="p51"><a class="gg-link" href="#p51" onclick="return changeColor(this);"></a>
散騎常侍趙脩得幸宣武，挺雖同州壤，未嘗詣門。北海王詳爲司徒、錄尚書事，以挺爲司馬，固辭不免。世人皆歎其屈，而挺處之夷然。詳攝選，眾人競稱考第，以求遷敘，挺終無言。詳曰：「崔光州考級並未加授，宜投一牒，當爲申請。蘧伯玉恥獨爲君子，亦何故默然？」挺曰：「階級是聖朝大例，考課亦國之恒典，至於自衒求進，竊以羞之。」詳大相稱歎。其爲司馬，詳未曾呼名，常稱州號，以示優禮。卒，贈輔國將軍、幽州刺史，諡曰景。光州故吏聞凶問，莫不悲感，共鑄八尺銅像，於城東廣固寺赴八關齋，追奉冥福。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
初，崔光貧賤，挺贍遺衣食，常親敬焉。又識邢巒、宋弁於童幼，世稱其知人。歷官三十餘年，家資不益，食不重味，室無綺羅，閨門之內，雍雍如也。欲諸子恭敬廉讓，因以孝爲字。及葬，親故多有贈賵，諸子推挺素志，一無所受。有子六人，長子孝芬。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
孝芬字恭梓。早有才識，博學好文章。孝文召見，甚嗟賞之。李彪謂挺曰：「比見賢子謁帝，旨喻殊優，今當爲絕群耳。」<span class="jiaozhusup">張森楷云：「魏書作『今當爲群拜紀』。據下『卿自欲善處人父子之間』一語，則當以魏書爲是。」按爲群拜紀故事，見三國志卷二二陳群傳。張說是。</span>挺曰：「卿自欲善處人父子之間，然斯言吾不敢聞也。」後襲父爵，累遷司空屬、定州大中正。長於剖判，甚有能名，府主任城王澄雅重之。澄奏地制八條，孝芬所參定也。遷廷尉少卿。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
孝昌初，梁將裴邃等寇淮南，詔行臺酈道元、都督河間王琛討之，<span class="jiaozhusup">諸本「琛」作「榮」，魏書卷五七崔孝芬傳作「琛」。按魏書卷九肅宗紀正光五年九月，「蕭衍遣將裴邃、虞鴻襲據壽春外城，刺史長孫稚擊走之。詔河間王琛總眾援之」。本紀作正光五年九月，是裴邃襲壽春之始，此傳作孝昌初，是元琛出兵之時。本書卷二七酈道元傳記其事也作孝昌初。作「榮」誤，今據改。</span>敕孝芬持節催令赴接，賊退而還。遷荊州刺史，兼尚書、南道行臺，領軍司，率諸將以援神雋，因代焉。<span class="jiaozhusup">魏書無「遷」字，另有「荊州刺史李神雋爲蕭衍遣將攻圍，詔加孝芬通直散騎常侍，以將軍爲」二十八字，然后下接「荊州刺史」。按「遷」當是涉上文「還」字形似而衍。此二十八字當是因前後並有「荊州刺史」而抄脫。因此文義不明，且不知神雋何姓。</span>孝芬遂從恒農道南入，敵便奔散，人還安堵。明帝嘉勞之。後以元叉之黨，與盧同、李獎等並除名，徵還。又除孝芬爲廷尉。<span class="jiaozhusup">魏書作「又孝芬爲廷尉之日」。按魏書是。此乃追敘孝芬爲廷尉少卿之時，治章武王融贓罪，與融結恨，以說明元融報復原委。據魏書卷九肅宗紀，元融以貪污削爵除名，事在正光四年二月。北史此傳於孝昌後書「又除孝芬爲廷尉」，案元融以重法，與紀不合。</span>章武王融以贓貨被劾，孝芬案以重法。及融爲都督，北討鮮于脩禮，時孝芬弟孝演率宗從在博陵，爲賊攻陷，遇害。融密啟云孝演入賊爲逆，遂見收捕。全家投梁，遇赦乃還。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
後梁將成景雋逼彭城，孝芬兼尚書右丞，爲徐州行臺。孝芬將發，入辭。靈太后謂曰：「卿女今事我兒，與卿是親。曾何相負，而內頭元叉車內，稱此嫗須了卻！」孝芬曰：「臣蒙國厚恩，義無斯語；假有斯語，誰能得聞？若有此聞，即此人於元叉親密，過臣遠矣。乞對之，足辨虛實。」太后乃有愧色。孝芬既至，景雋等力屈退走。以孝芬兼尚書，爲徐、兗二州行臺。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
建義初，太山太守羊侃據郡反，引南賊圍兗州行臺。<span class="jiaozhusup">魏書無「行臺」二字。按上文說孝芬爲徐兗二州行臺，「圍兗州行臺」，便當是孝芬被圍。下文又說命孝芬往救援，自相矛盾。此「行臺」二字衍文。</span>除孝芬散騎常侍、鎮東將軍、金紫光祿大夫，仍兼尚書、東道行臺，與大都督刁宣往救援。與行臺于暉時相接。<span class="jiaozhusup">諸本「暉」作「侃」，魏書作「暉」。按魏書卷一０孝莊紀永安元年（即建義元年）十月及十一月，並作「于暉」，于暉見魏書卷三一于栗磾傳。今據改。</span>至便圍之，侃突圍奔梁。永安中，授西兗州刺史，孝芬倦外役，固辭不行，仍爲太常卿。太昌初，兼殿中尚書，後加儀同三司，兼吏部尚書。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
孝武帝入關，齊神武至洛，與尚書辛雄、劉廞等並被誅。沒其家口，天平中，乃免之。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
孝芬博聞口辯，善談論，愛好後進，終日忻然。商榷古今，間以嘲謔，聽者忘疲。文筆數十篇。有子八人。
</p>
<p class="em2" id="p59"><a class="gg-link" href="#p59" onclick="return changeColor(this);"></a>
長子勉，字宣祖，頗涉史傳。普泰中，兼尚書右丞。勉善附會，世論以浮競譏之。爲尚書令尒朱世隆所親待，而尚書郎魏季景尤爲世隆所知，勉與季景內頗不睦。季景於世隆求右丞，奪勉所兼，世隆啟用季景，勉遂悵怏自失。太昌初，除散騎常侍、征東將軍、金紫光祿大夫、定州大中正，敕左右廂出入。其家被收之際，逃免。後見齊神武，勞撫之。天平初，<span class="jiaozhusup">魏書「初」作「末」。按上文云孝芬被誅，「沒其家口，天平中乃免之」。則作「末」是。</span>遣勉送勳貴妻子赴定州，因得還。屬母李氏喪亡，勉哀號過性，遇病卒。無子，弟宣度以子龍子爲後。勉弟猷。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
猷字宣猷。少好學，風度閑雅。性鯁正，有軍國籌略。普泰初，累遷司徒從事中郎。既遭家難，遂間行入關。及謁魏孝武，哀動左右。帝爲之改容，目送曰：「忠孝之道，萃此一門。」即以本官奏門下事。
</p>
<p class="em2" id="p61"><a class="gg-link" href="#p61" onclick="return changeColor(this);"></a>
大統初兼給事黃門郎、平原縣伯。二年，正黃門。行軍禽竇泰，復弘農，破沙苑，猷常以本官從軍典文翰。五年，除司徒左長史，加驃騎將軍。時太廟初成，四時祭祀猶設俳優角抵之戲；其郊廟祭官，多有假兼。猷上疏諫，書奏，並納焉。遷京兆尹。時婚姻禮嫁聚會之辰，多舉音樂；又廛里富室，衣服奢淫，乃有織成文繡者。猷請禁斷，事並施行。與盧辯等創修六官。十二年，除淅州刺史。
</p>
<p class="em2" id="p62"><a class="gg-link" href="#p62" onclick="return changeColor(this);"></a>
十四年，侯景據河南歸款，遣行臺王思政赴之。周文與思政書曰：「崔宣猷智略明贍，有應變之才，若有所疑，宜與量其可不。」思政初頓兵襄城，後於潁川爲行臺，并致書於猷。猷書曰：「襄城控帶京洛，實當今之要地，如有動靜，易相應接。潁川既鄰寇境，又無山川之固，賊若潛來，徑至城下。莫若頓兵襄城，爲行臺所；潁川置州，遣郭賢守。則表裏膠固，人心易安，縱有不虞，豈能爲患。」使人見周文，具以啟聞。周文令依猷策。思政重啟，求與朝廷立約，賊若水攻，乞一周爲斷；陸攻，請三歲爲期。限內有事，不煩赴援。過此以往，惟朝廷所裁。乃許之。及潁川沒，周文深追悔焉。以疾去職，屬大軍東征，周文賜以馬，隨軍與之籌略。十七年，進侍中、驃騎大將軍、開府儀同三司、本州大中正，賜姓宇文氏。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
恭帝元年，周文欲開梁、漢舊路，乃命猷督儀同劉道通等五人開通車路，鑿山堙谷五百餘里，至于梁州。即以猷爲都督、梁州刺史。及周文崩，始、利、沙、興等諸州阻兵爲逆，信、合、開、楚四州亦叛，唯梁州境內，人無二心。利州刺史崔士謙請援，猷遣兵六千赴之；信州糧盡，猷爲送米四千斛。於是二鎮獲全。猷第二女，帝養爲己女，封富平公主。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
周明帝即位，徵拜御正中大夫。時依周禮稱天王，又不建年號。猷以爲世有澆淳，故帝王因以沿革。今天子稱王，不足以威天下。請遵秦漢，稱皇帝，建年號。朝議從之。除司會中大夫，御正如故。明帝崩，遺詔立武帝。晉公護謂猷曰：「今奉遵遺旨，君以爲何如？」對曰：「殷道尊尊，周道親親，今朝廷既遵周禮，無容輒違此義。」雖不行，時稱其守正。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
及陳將華皎來附，<span class="jiaozhusup">諸本「華」訛作「蔡」，據周書卷三五、通志卷一五七崔猷傳改。事見本書卷一０周武帝紀天和二年閏六月。</span>晉公護議欲南伐，公卿莫敢言。猷獨進曰：「前歲東征，死傷過半，比雖加撫循，而創痍未復。近者長星爲災，乃上玄所以垂鑒誡也，豈可窮兵極武，而重其譴負哉？」議不從。後水軍果敗，而裨將元定等遂沒江南。
</p>
<p class="em2" id="p66"><a class="gg-link" href="#p66" onclick="return changeColor(this);"></a>
建德六年，拜少司徒，加上開府儀同大將軍。隋文帝受禪，以猷前代舊齒，授大將軍，進爵汲郡公。開皇四年，卒，諡曰明。子仲方嗣。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
仲方字不齊。少好讀書，有文武才略。年十五，周文帝見而異之，令與諸子同就學。隋文帝亦在其中，由是與帝少相款密。後以明經爲晉公宇文護參軍，轉記室，遷司玉大夫，<span class="jiaozhusup">大德本、南本「玉」作「王」，百衲本據殿本修改作「正」。周書卷三五崔猷傳、隋書卷六０、通志卷一六三崔仲方傳作「玉」。按通典卷三九後周官品正四命見司玉下大夫。「王」「正」都訛，今據改。</span>與斛斯徵、柳敏等同修禮律。後以軍功授平東將軍、銀青光祿大夫，賜爵石城縣男。時武帝陰有滅齊志，仲方獻二十策，帝大奇之。復與少內史趙芬刪定格式。尋從帝攻下晉州，又令仲方說下翼城等四城，授儀同，進爵范陽縣侯。後以行軍長史從郯國公王軌禽陳將吳明徹於呂梁，仲方策居多。
</p>
<p class="em2" id="p68"><a class="gg-link" href="#p68" onclick="return changeColor(this);"></a>
宣帝嗣位，爲少內史。會帝崩，隋文帝爲丞相，與仲方相見，握手極歡，仲方亦歸心焉。其夜上便宜十八事，帝並嘉納之。又勸帝應天受命，從之。及受禪，上召仲方與高熲議正朔服色事。仲方曰：「晉爲金行，後魏爲水，周爲木，皇家以火承木德之統；又聖躬載誕之初，有赤光之瑞。車服旗牲，並宜用赤。」又勸上除六官，依漢魏之舊。並從之。進位上開府，授司農少卿，進爵固安縣公。<span class="jiaozhusup">隋書「固安」作「安固」。按崔說傳，說封安固縣侯。「安固」當爲「安國」之訛，見前校記。這裏的「固安」亦疑是「安國」的倒訛。</span>令發丁三萬於朔方、靈武築長城，東至黃河，西拒綏州，南至勃出嶺，綿歷七百里。明年，復令仲方發丁十萬，於朔方已東，緣邊險要，築數十城，以遏胡寇。
</p>
<p class="em2" id="p69"><a class="gg-link" href="#p69" onclick="return changeColor(this);"></a>
丁父艱，去職。未期，起爲虢州刺史。上書論取陳之策曰：
</p>
<p class="margin2" id="p70"><a class="gg-link" href="#p70" onclick="return changeColor(this);"></a>
臣謹案：晉太康元年，歲在庚子，晉武帝平吳。至今開皇六年，歲次丙午，合三百七載。春秋寶乾圖云：「王者三百年一蠲法。」今三百之期，可謂至矣。陳氏草竊，起於丙子，至今丙午，又子午爲衝，陰陽之忌。昔史趙有言曰：「陳，顓頊之族，爲水，故歲在鶉火以滅。」又云：「周武王克商，封胡公滿於陳。」至魯昭九年，陳災，裨灶曰：「歲五及鶉火而後陳亡，楚克之。」楚，祝融後也，爲火正，故復滅陳。陳承舜後，舜承顓頊。太歲左行，歲星右轉，鶉火之歲，陳族再亡，戊午之年，嬀虞運盡。語跡雖殊，考事無別。皇朝五運相承感火德；而國號爲隋，隋與楚同分，楚是火正。午爲鶉火，未爲鶉首，申爲實沈，酉爲大梁。既當周、秦、晉、趙之分，若當此分發兵，將得歲之助。以今量古，陳滅不疑。臣謂午、未、申、酉並其數極。蓋聞天時不如地利，地利不如人和。況主聖臣良，兵強國富，陳既主昏於上，人讟於下，險無百二之固，眾非九國之師，獨此島夷，而稽天討！
</p>
<p class="margin2" id="p71"><a class="gg-link" href="#p71" onclick="return changeColor(this);"></a>
伏度朝廷，自有宏謨，芻蕘所見，冀申螢爝。今唯須武昌以下，蘄、和、滁、方、吳、海等州，<span class="jiaozhusup">諸本「滁」作「徐」，隋書卷六０崔仲方傳作「滁」。按滁州見隋書卷三一地理志下江都郡清流縣注，其地鄰近長江。徐州在後方，非渡江之處。作「滁」是，今據改。</span>更帖精兵，密營渡計；益、信、襄、荊、基、郢等州，速造舟楫，多張形勢，爲水戰之具。蜀、漢二江，是其上流，水路衝要，必爭之所。賊雖於流頭、荊門、延洲、公安、巴陵、隱磯、夏首、蘄口、<span class="jiaozhusup">諸本脫「首蘄」二字，據隋書補。</span>盆城置船，然終聚漢口、峽口，以水戰大決。<span class="jiaozhusup">諸本「大」訛作「火」，據隋書、通志改。</span>若賊必以上流有軍，令精兵赴援者，下流諸將，即須擇便橫度；如擁眾自衛，上江水軍，鼓行以前。雖恃九江五湖之險，非德無以爲固；徒有三吳百越之兵，無恩不能自立。
</p>
<p class="em2" id="p72"><a class="gg-link" href="#p72" onclick="return changeColor(this);"></a>
上覽，大悅。轉基州刺史，徵入朝。仲方因陳經略，上善之，賜以御袍袴并羅雜綵五百段，進位開府。及大舉伐陳，以仲方爲行軍總管，與秦王會。及陳平，坐事免。未幾，復位。
</p>
<p class="em2" id="p73"><a class="gg-link" href="#p73" onclick="return changeColor(this);"></a>
後數載，授會州總管。時諸羌猶未賓附，詔仲方擊之，與賊三十餘戰，紫祖、四鄰、望方、涉題、干碉、小鐵圍山、白男、弱水等赭都諸賊悉平。<span class="jiaozhusup">隋書「赭都諸賊」作「諸部」二字，張森楷云：「『赭都』二字無誼，疑即『諸部』之誤。」</span>賜奴婢一百二十口、黃金三十斤。遷代州總管。後被徵入朝。
</p>
<p class="em2" id="p74"><a class="gg-link" href="#p74" onclick="return changeColor(this);"></a>
會文帝崩，漢王餘黨據呂州不下。煬帝遣周羅睺攻之，中流矢卒。及令仲方代總其眾，拔之，進位大將軍。歷戶部、禮部尚書，坐事免。尋爲國子祭酒，轉太常卿。朝廷以其衰老，出拜上郡太守。以母憂去職，歲餘起爲信都太守。後乞骸骨，優詔許之，卒於家。子燾，位定陶令。宣猷弟宣度，位齊王開府司馬、恒農太守。宣度弟宣軌，頗有才學，位尚書考功郎中，與弟宣質、宣靜、宣略並早卒。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
孝芬弟孝偉，趙郡太守。郡經葛榮離亂後，人皆賣鬻兒女，夏椹大熟，孝偉勸戶人多收之，郡內乃安。教其人種殖，招撫遺散，先恩後威，一周之後，流戶大至。興立學校，親加勸厲，百姓賴之。卒郡，贈瀛州刺史，諡曰簡。朝議謂爲未申，復贈安北將軍、定州刺史。一子昂。
</p>
<p class="em2" id="p76"><a class="gg-link" href="#p76" onclick="return changeColor(this);"></a>
昂字懷遠，七歲而孤，事母以孝聞。伯父吏部尚書孝芬嘗謂親友曰：<span class="jiaozhusup">諸本「伯」訛「祖」，據北齊書卷三０、通志卷一五三崔昂傳改。</span>「此兒終當遠至，是吾家千里駒也。」昂性端直，頗綜文詞。
</p>
<p class="em2" id="p77"><a class="gg-link" href="#p77" onclick="return changeColor(this);"></a>
天平二年，文襄引爲記室參軍，委以腹心之任；及輔國政，召爲開府長史，并攝京畿長史事。時勳將親族賓客，多行不軌，孫騰、司馬子如之門尤劇。昂受文襄密旨，以法繩之，未幾間，內外齊肅。尋遷司徒右長史。時左府有陽平人吳賓爲妄認繼嗣事，披訴經久。長史王昕、郎中鄭憑、掾盧斐、屬王敬寶等窮其獄，始末積年，鞫掠不獲實。司徒婁昭付昂推問，即日詰根緒，獲其真狀。昭歎曰：「左府都官數人，不如右府一長史。」昕、憑甚以爲愧。
</p>
<p class="em2" id="p78"><a class="gg-link" href="#p78" onclick="return changeColor(this);"></a>
武定中，文襄普令內外極言得失。昂上書曰：「屯田之設，其來尚矣。曹魏破蜀，業以興師；馬晉平吳，兵因取給。朝廷頃以懷、洛兩邑，鄰接邊境，薄屯豐稔，糧儲已贍。準此而論，龜鏡非遠。其幽、安二州，控帶奚賊、蠕蠕；徐、揚、兗、豫，連接吳越強鄰。實藉轉輸之資，常勞私糴之費。<span class="jiaozhusup">按「私」當是「和」之訛。隋書卷二四食貨志謂東魏遷鄴後，「常調之外，逐豐稔之處，折絹糴粟，以充國儲」。知當時有和糴。</span>諸道別遣使營之，每考其勤惰，則人加勸勵，倉廩充實，供軍濟國，實謂在茲。其次，法獄之重，人命所懸。頃者官司糾察，多不審練，乃聞緣淺入深，未有雪大爲小，咸以畏避嫌疑，共相殘刻。至如錢絹粟麥，其狀難分，徑指爲贓，罪從此定。乞勒群司，務存獲實。如此則有息將來，必無枉濫。」文襄納之。
</p>
<p class="em2" id="p79"><a class="gg-link" href="#p79" onclick="return changeColor(this);"></a>
後除尚書左丞，其年兼度支尚書。左丞之兼尚書，近代未有，朝野榮之。度支水漕陸運，昂設轉輸相入之差，付給新陳之法，有利於人，遂爲常式。右僕射崔暹奏請海沂煮鹽，有利軍國。文襄以問昂。昂曰：「亦既官煮，須斷人灶，官力雖多，不及人廣。請準關市，薄爲灶稅，私館官給，彼此有宜。」朝廷從之。
</p>
<p class="em2" id="p80"><a class="gg-link" href="#p80" onclick="return changeColor(this);"></a>
武定六年，甘露降宮闕，文武同賀。魏帝問右僕射崔暹、尚書楊愔、崔㥄、邢卲、散騎常侍魏收、御史中丞陸操、國子祭酒李澤曰：「可各言德績感致所由。」次至昂，昂曰：「吉凶兩門，不由符瑞，故桑雉之戒，實啟中興；小鳥孕大，未聞福感。所願陛下，雖休勿休，允答天意。」帝爲歛容。後攝都官尚書，上勸田事七條。尋兼太府卿。
</p>
<p class="em2" id="p81"><a class="gg-link" href="#p81" onclick="return changeColor(this);"></a>
齊受禪，改散騎常侍，兼大司農卿。二寺所掌，世號繁劇，昂校理有術，下無姦僞。又奏上橫市妄費事三十四條。<span class="jiaozhusup">北齊書作「三百一十四條」。</span>其年，與太子少師邢卲議定國初禮式，仍封華陽縣男。又詔刪定律令，損益禮樂，令尚書右僕射薛琡等四十三人在領軍府議定。<span class="jiaozhusup">按「令」下當脫「與」字。又諸本脫「薛」字，據北齊書補。又北齊書無「四十」二字。</span>帝尋幸晉陽，將發，敕遞相遵率；不者，命昂以聞。昂部分科條，校正今古，手所增損，十有七八。
</p>
<p class="em2" id="p82"><a class="gg-link" href="#p82" onclick="return changeColor(this);"></a>
轉廷尉卿。昂號深文，世論不以平恕相許。又與尚書盧斐，別典京畿詔獄，並有殘刻之聲。至於推繩大事，理可明言是非，不至冤酷。有濮陽子沈子遐，齎侯景鉄券，告徐州都督府長史畢義緒期舉兵應景；又衛尉卿杜弼門生郝子寬，告弼誹謗，并與元子雄謀逆。帝盛怒，付昂窮鞫。昂皆執正雪免，告者引妄獲罪。天保三年，除度支尚書。時有餚藏小吏，因內臣投書告事，又別有飛書告事者，並付昂窮檢。昂言笑間，咸得情，告者辭窮，並引嫌狀。於是飛書遂絕。轉都官尚書，仍兼都官事，食濟北郡幹。<span class="jiaozhusup">諸本「濟」下衍「州」字，據通志刪。又張森楷云：「都官尚書即治都官事，不得云『仍兼』，疑此文有脫誤。」按昂先爲度支尚書，疑是「仍兼度支事」之誤。</span>
</p>
<p class="em2" id="p83"><a class="gg-link" href="#p83" onclick="return changeColor(this);"></a>
文宣幸東山，謂曰：「舊人多出爲州，當用卿爲令僕，勿望刺史。卿六十外，當與卿本州。中間，州不可得也。」後九卿以上陪集東宮，帝指昂及尉瑾、司馬子瑞謂皇太子曰：「此是國家名臣，汝宜記之。」未幾，復侍宴金鳳臺，歷數諸人，咸有罪負，至昂，曰：「崔昂直臣，魏收才士，婦兄妹夫，俱省罪過。」十年，除兼右僕射，數日，即拜爲真，未幾，還爲兼。楊愔少時與昂不平，文宣崩後，遂免昂右僕射，除儀同三司、光祿勳。皇建元年，轉太常卿。河清元年，兼御史中丞，太常如故。
</p>
<p class="em2" id="p84"><a class="gg-link" href="#p84" onclick="return changeColor(this);"></a>
昂從甥李公統坐高歸彥事誅。依律，婦人年六十以上免配宮。時公統母年始五十餘而稱六十，公統舅宣寶求吏以免其姊。昂弗知，錄尚書、彭城王浟發其事，竟坐除名。三年，復爲五兵尚書，遷祠部。天統元年，卒，贈趙州刺史。
</p>
<p class="em2" id="p85"><a class="gg-link" href="#p85" onclick="return changeColor(this);"></a>
昂有風調才識，奮立堅正剛直之名。然好揣上情，感激時主，或陳便宜蠲省，或列陰私罪失。深爲文宣所知賞，朝之大事，多以委之。情尚嚴猛，每行鞭撻，雖苦楚萬端，對之自若。前則崔暹、季舒爲之親援，後乃高德正是其中表，常有挾恃，意色矜高。以此不爲名流歸服。有五子。第三子液，字君洽，頗習文藻，有學涉，風儀器局爲時論所許。以奉朝請待詔文林館。隋開皇中，爲中書侍郎。
</p>
<p class="em2" id="p86"><a class="gg-link" href="#p86" onclick="return changeColor(this);"></a>
孝偉弟孝演，字則伯，出繼伯父。性通率，美鬚髯，姿貌魁傑，少無宦情，沈浮鄉里。位瀛州安西府外兵參軍，因罷歸。及鮮于脩禮起逆，遇害。無子，弟孝直以子士游爲後。
</p>
<p class="em2" id="p87"><a class="gg-link" href="#p87" onclick="return changeColor(this);"></a>
孝直字叔廣，<span class="jiaozhusup">魏書卷五七崔挺傳「廣」作「廉」。張森楷云：「疑廉是。」按廉、直協義，張說是。</span>身長八尺，眉目疏朗，早有志尚。稍遷直閤將軍、通直散騎常侍。尒朱兆入洛，孝直以天下未寧，去職歸鄉里。太昌中，除衛將軍、右光祿大夫，辭不赴。卒於家，誡諸子曰：「吾才疏效薄，於國無功。若朝廷復加贈諡，宜循吾意，不得祗受。若致干求，則非吾意。」子士順，位太府卿。
</p>
<p class="em2" id="p88"><a class="gg-link" href="#p88" onclick="return changeColor(this);"></a>
孝直弟孝政，字季讓。十歲挺亡，號哭不絕，見者爲之悲慘。志尚貞立，博學經史，雅好辭賦。喪紀特所留情，衣服制度，手能執造。位太尉汝南王悅行參軍。
</p>
<p class="em2" id="p89"><a class="gg-link" href="#p89" onclick="return changeColor(this);"></a>
孝芬兄弟孝義慈厚，弟孝演、孝政先亡，孝芬等哭泣哀慟，絕肉蔬食，容貌毀瘠，見者傷之。孝偉等奉孝芬盡恭順之禮，坐食進退，孝芬不命則不敢也，雞鳴而起，且溫顏色，一錢尺帛，不入私房，吉凶有須，聚對分給。諸婦亦相親愛，有無共之。始挺兄弟同居，孝芬叔振既亡後，孝芬等承奉叔母李氏，若事所生。旦夕溫凊，出入啟覲，家事巨細，一以諮決，每兄弟出行，有獲財物，尺寸以上，皆入李之庫，四時分賚，李氏自裁之，如此二十餘歲。撫從弟宣伯、子朗，如同氣焉。
</p>
<p class="em2" id="p90"><a class="gg-link" href="#p90" onclick="return changeColor(this);"></a>
挺弟振。振字延根。少有學行，居家孝，爲宗族所稱。爲祕書中散，在內謹敕，爲孝文所知。孝文南討，自高陽內史徵兼尚書左丞，留京。振既才幹被擢，當世以爲榮。遷太子庶子。
</p>
<p class="em2" id="p91"><a class="gg-link" href="#p91" onclick="return changeColor(this);"></a>
景明初，除長兼廷尉少卿。振有公斷，以明察稱。河內太守陸琇與咸陽王禧同謀爲逆，禧敗事發，振窮案之。時琇內外親黨及當朝貴要咸爲言之，振研覈切至，終無縱緩，遂斃之於獄。其奉法如此。除肆州刺史，在任有政績。卒於河東太守，贈南兗州刺史，諡曰定。
</p>
<p class="em2" id="p92"><a class="gg-link" href="#p92" onclick="return changeColor(this);"></a>
振歷官四十餘載，考課恒爲稱職，議者善之。子子朗，美容貌，涉獵經史，少溫厚，有風尚。位侍御史，加平東將軍，卒。
</p>
<p class="em2" id="p93"><a class="gg-link" href="#p93" onclick="return changeColor(this);"></a>
挺從父子瑜，字仲璉，少孤，有學業，位鴻臚少卿，封高邑男，贈瀛州刺史。
</p>
<p class="em2" id="p94"><a class="gg-link" href="#p94" onclick="return changeColor(this);"></a>
子孟舒，字長才，襲父爵，位廣平太守，卒，贈殷州刺史、鎮東將軍，諡曰康。
</p>
<p class="em2" id="p95"><a class="gg-link" href="#p95" onclick="return changeColor(this);"></a>
孟舒弟仲舒，位鄴縣令。仲舒弟季舒，最知名。
</p>
<p class="em2" id="p96"><a class="gg-link" href="#p96" onclick="return changeColor(this);"></a>
季舒字叔正。少孤，性明敏，涉獵經史，長於尺牘，有當世才具。年十七，爲州主簿。爲大將軍、趙郡公琛所器重，言之齊神武。神武親簡丞郎，補季舒大行臺都官郎中。
</p>
<p class="em2" id="p97"><a class="gg-link" href="#p97" onclick="return changeColor(this);"></a>
文襄輔政，轉大將軍中兵參軍，甚見親寵。以魏帝左右，須置腹心，擢拜中書侍郎。文襄爲中書監，移門下機事，總歸中書。又季舒善音樂，故內伎亦回隸焉。內伎屬中書，自季舒始也。文襄每進書魏帝，有所諫請，或文詞繁雜，季舒輒修飾通之，得申勸戒而已。靜帝報答霸朝，恒與季舒論之，云崔中書是我妳母。轉給事黃門侍郎，領主衣都統。雖跡在魏朝，而歸心霸府，密謀大計，皆得預聞。於是賓客輻湊，傾身接禮，甚得名譽，勢傾崔暹。暹嘗於朝堂屏人拜之曰：「暹若得僕射，皆叔父之恩。」其權重如此。
</p>
<p class="em2" id="p98"><a class="gg-link" href="#p98" onclick="return changeColor(this);"></a>
時勳貴多不法，文襄無所縱捨，外議以季舒及崔暹等所爲，甚被怨嫉。及文襄遇難，文宣將赴晉陽，黃門郎陽休之勸季舒從，曰：「一日不朝，其間容刀。」季舒性愛聲色，心在閑放，遂不請行，欲恣其行樂。司馬子如緣宿憾，及尚食典御陳山提等列其過狀。由是季舒及暹各鞭二百，徙北邊。
</p>
<p class="em2" id="p99"><a class="gg-link" href="#p99" onclick="return changeColor(this);"></a>
天保初，文宣知其無罪，追爲將作大匠。再遷侍中，俄兼尚書左僕射、儀同三司，大被恩遇。
</p>
<p class="em2" id="p100"><a class="gg-link" href="#p100" onclick="return changeColor(this);"></a>
乾明初，楊愔以文宣遺旨，停其僕射。遭母喪解任。起服，除光祿勳，兼中兵尚書。出爲齊州刺史。坐遣人度淮平市，亦有贓賄事，爲御史所劾，會赦不問。武成居藩，曾病，文宣令季舒療病，備盡心力。大寧初，追還，引入慰勉。累遷度支尚書、開府儀同三司。營昭陽殿，敕令監造，以判事式。爲胡長仁密言其短，出爲西兗州刺史。爲進典籤於吏部，被責免官。又以詣廣寧王宅，決韋鞭數十。及武成崩，不得預於哭泣。久之，除膠州刺史，遷侍中、開府，食新安、河陰二郡幹。加左光祿大夫，待詔文林館，監撰御覽。加特進，監國史。
</p>
<p class="em2" id="p101"><a class="gg-link" href="#p101" onclick="return changeColor(this);"></a>
季舒素好圖籍，暮年轉更精勤，兼推廌人士，獎勸文學，議聲翕然，遠近稱美。祖珽受委，奏季舒總監內作。珽被出，韓長鸞以爲珽黨，亦欲出之。屬車駕將適晉陽，季舒與張雕議，以爲壽春被圍，大軍出拒，言使往還，<span class="jiaozhusup">北齊書卷三九、通志卷一五三崔季舒傳「言」作「信」。</span>須稟節度；兼道路小人，或相驚恐，云大駕向并州，畏避南寇，若不啟諫，必動人情。遂與從駕文官，連名進諫。時貴臣趙彥深、唐邕、段孝言等初亦同心，臨時疑貳，季舒與爭，未決。長鸞遂奏云：「漢兒文官，連名總署，聲云諫止向并州，其實未必不反，宜加誅戮。」帝即召已署表官人集含章殿，以季舒、張雕、劉逖、封孝琰、裴澤、郭遵等爲首，並斬之殿庭。長鸞令棄其屍於漳水。自外同署，將加鞭撻，趙彥深執諫獲免。季舒等家屬男女徙北邊，<span class="jiaozhusup">按下云「妻女及子婦配奚官」，則此「女」字當是「子」之訛。</span>妻女及子婦配奚官，小男下蠶室，沒入貲產。
</p>
<p class="em2" id="p102"><a class="gg-link" href="#p102" onclick="return changeColor(this);"></a>
季舒本好醫術，天保中於徙所無事，更銳意研精，遂爲名手，多所全濟。雖位望轉高，未曾懈怠，縱貧賤冢養，亦爲之療護。
</p>
<p class="em2" id="p103"><a class="gg-link" href="#p103" onclick="return changeColor(this);"></a>
庶子長君，尚書右外兵郎中。次鏡玄，著作佐郎。並流於長城。未幾，季舒等六人妻，以年老放出。後南安王思好更稱朝廷罪惡，以季舒等見害爲詞，悉召六人兄弟子姪隨軍趣晉陽。事敗，長君等並從戮。六人之妻，又追入官。
</p>
<p class="em2" id="p104"><a class="gg-link" href="#p104" onclick="return changeColor(this);"></a>
周武帝滅齊，詔斛律光與季舒等六人同被優贈，季舒贈開府儀同大將軍、定州刺史。
</p>
<p class="em2" id="p105"><a class="gg-link" href="#p105" onclick="return changeColor(this);"></a>
挺從祖弟敬邕，性長者，爲左中郎將，以軍功賜爵臨淄男，位營州刺史。庫莫奚國有馬數百疋，因風入境，敬邕悉令送還，於是夷人感附。卒於太中大夫，贈濟州刺史，諡曰恭。
</p>
<p class="em2" id="p106"><a class="gg-link" href="#p106" onclick="return changeColor(this);"></a>
敬邕從弟接，字願賓。容貌魁偉，放邁自高，不拘檢。爲中書博士、樂陵內史。雅爲任城王澄所禮待，及澄爲本部，接了無人王敬，<span class="jiaozhusup">張森楷云：「魏書卷五七崔挺傳作『接了無民敬』。此諱『民』爲『人』，又添一『王』字，句便費解。」</span>王忻然容下之。後爲樂陵太守，還鄉卒。
</p>
<p class="em2" id="p107"><a class="gg-link" href="#p107" onclick="return changeColor(this);"></a>
挺族子纂，字叔則。博學有文才，既不爲時知，乃著無談子論。尋爲廷尉正，每有大獄，多所據明，有當官之譽。時太原王靜自廷尉監遷少卿，纂恥居其下，乃與靜書，辭氣抑揚，無上下禮。入啟求解位。後爲洛陽令，卒，贈司徒左長史。
</p>
<p class="em2" id="p108"><a class="gg-link" href="#p108" onclick="return changeColor(this);"></a>
纂兄穆，字子和，雅有度量，州辟主簿，卒。穆子暹。
</p>
<p class="em2" id="p109"><a class="gg-link" href="#p109" onclick="return changeColor(this);"></a>
暹字季倫。少爲書生，避地勃海，依高乾，以妹妻其弟慎。慎後臨滄、光二州，啟暹爲長史，委以職事。趙郡公琛鎮定州，辟爲開府諮議，隨琛往晉陽。神武與語悅之，以兼丞相長史。神武舉兵將入洛，留暹佐琛，凡百後事，一以屬暹，握手殷勤，至于三四。琛後以罪被責，暹亦黜免。尉景爲并州，起暹爲別駕。
</p>
<p class="em2" id="p110"><a class="gg-link" href="#p110" onclick="return changeColor(this);"></a>
文襄代景，轉暹爲開府諮議，仍行別駕事。從文襄鎮撫鄴都，加散騎常侍，遷左丞、吏部郎，領定州大中正，主議麟趾格。暹親遇日隆，好薦人士，言邢卲宜親重。<span class="jiaozhusup">按北齊書卷三０崔暹傳作：「言邢卲宜任府僚，兼任機密。世宗因以徵卲，甚見親重。」通志卷一五三崔暹傳作：「言邢卲宜任府僚，可以兼管機密文字。文襄因以召卲，甚見親重。」這裏「親重」上當有脫文。</span>言論之際，卲遂毀暹。文襄不悅，謂暹曰：「卿說子才長，子才專言卿短，此癡人也。」暹曰：「子才言暹短，暹說子才長，皆是實事，不爲癡也。」高慎之叛，僞與暹隙，<span class="jiaozhusup">張森楷云：「慎實與暹有隙，非僞也。『僞』或當是『爲』字。」按高慎與暹有隙，事見卷三一慎本傳。張說當是。</span>神武後知之，欲發其事而殺暹，文襄苦救得止。
</p>
<p class="em2" id="p111"><a class="gg-link" href="#p111" onclick="return changeColor(this);"></a>
遷御史中尉，選畢義雲、盧潛、宋欽道、李愔、崔贍、杜蕤、嵇曄、酈伯偉、崔子武、李廣皆爲御史，世稱其知人。文襄欲假暹威勢，諸公在坐，令暹後通名，<span class="jiaozhusup">諸本「令」上有「朝」字，北齊書三朝本無「朝」字。按「朝」字無義，今據刪。</span>因待以殊禮。暹乃高視徐步，兩人擎裾而入，文襄分庭對揖。暹不讓席而坐，觴再行，便辭退。文襄曰：「下官薄有蔬食，公少留。」暹曰：「適受敕，在臺檢校。」遂不待食而去，文襄降送之。旬日後，文襄與諸公出之東山，遇暹在道，前驅爲赤棒所擊，文襄回馬避之。
</p>
<p class="em2" id="p112"><a class="gg-link" href="#p112" onclick="return changeColor(this);"></a>
暹前後表彈尚書令司馬子如，及尚書元羨、殷州刺史慕容獻，又彈太師司州牧咸陽王坦、<span class="jiaozhusup">諸本「坦」訛「恒」，據北齊書改。元坦見本書卷十九咸陽王禧傳。</span>并州刺史可朱渾道元、冀州刺史韓軌，罪〔狀極筆，並免官，其餘死黜者甚眾。神武書〕與鄴下諸貴，極言褒美，<span class="jiaozhusup">諸本無「狀極筆，並免官，其餘死黜者甚眾，神武書」十六字。北齊書及通志有。（北齊書「神武」作「高祖」。）按無此十六字，文義不通，今據補。</span>且誡屬之。先是僧尼猥濫，暹奏設科條篇，沙門法上爲昭玄都以檢約之。<span class="jiaozhusup">按「篇」當作「薦」，從下讀。</span>神武如鄴，群官迎於紫陌，神武握暹手勞之曰：「小兒任重才輕，非中尉何有今日？榮華富貴，直是中尉自取，高歡父子無以相報。」賜暹馬，使騎之以從，且行且語。暹下拜，馬驚走，神武親爲擁之而授轡。<span class="jiaozhusup">諸本「授」作「受」，據北齊書、通志改。</span>魏帝宴華林園，謂神武曰：「自頃所在百司，多有貪暴。朝廷中有用心公平，直言彈劾，不避親戚者，王可勸酒。」神武降階跪言：「唯御史中尉崔暹一人，謹奉明旨，敢以酒勸，并臣所射賜物千段，乞以回賜。」帝又褒美之。於是文襄亦催暹酒，神武親爲之抃。文襄退，謂暹曰：「我尚畏羨，何況餘人！」神武將還晉陽，又以所乘馬加綵物賜暹。由是威名日盛，內外莫不畏服。
</p>
<p class="em2" id="p113"><a class="gg-link" href="#p113" onclick="return changeColor(this);"></a>
神武崩，未發喪，文襄以暹爲度支尚書，監國史，兼右僕射，委以心腹之寄，仍爲魏帝侍讀。暹憂國如家，以天下爲己任。文襄盛寵王昭儀，<span class="jiaozhusup">按「王昭儀」當是玉儀之誤，見本書卷十四齊文襄敬皇后傳。高澄未曾爲帝，其妾不得有昭儀之號。</span>欲立爲正室，暹諫曰：「天命未改，魏室尚存，公主無罪，不容棄辱。」文襄意不悅，苦請乃從之。文襄車服過度，誅戮變常，言談進止，或有虧失，暹每厲色極言，文襄亦爲之止。臨淮王孝友被文襄狎愛，數歌舞戲謔於前，顧見暹，輒歛容而止。有獄囚數百，文襄盡欲誅之，每催文帳，暹故緩之，不以時進，文襄意釋，竟免。司州別駕司馬仲粲、中從事陸士佩並被文襄毆擊，付獄將餓殺，暹送食藥，爲致言而釋之。
</p>
<p class="em2" id="p114"><a class="gg-link" href="#p114" onclick="return changeColor(this);"></a>
自出身從官，常日晏乃歸。侵曉則與兄弟跪問母之起居，暮則嘗食視寢，然後至外齋，對親賓論事，或與沙門辯玄理，夜久乃還寢。一生不問家產，魏、梁通和，要貴皆遣人隨聘使交易，暹唯寄求佛經。梁武帝聞之，繕寫，以幡花寶蓋贊唄送至館焉。
</p>
<p class="em2" id="p115"><a class="gg-link" href="#p115" onclick="return changeColor(this);"></a>
然好大言，調戲無節。嘗密令沙門明藏著佛性論而署己名，<span class="jiaozhusup">諸本脫「性」字，據北齊書、通志補。</span>傳諸江表。子達拏，年十三，令儒者權會教其解周易兩字，乃集朝貴名流，命達拏高坐開講。同郡眭仲讓陽屈服之，<span class="jiaozhusup">張森楷云：「北齊書作『趙郡眭仲讓』。據眭豫傳（北齊書卷四五），仲讓是趙郡高邑人，非博陵人，不得與暹爲同郡。『同』字誤也。」</span>暹用仲讓爲司徒中郎。鄴下爲之語曰：「講義兩行得中郎。」仲讓官至右丞。此皆暹之短也。
</p>
<p class="em2" id="p116"><a class="gg-link" href="#p116" onclick="return changeColor(this);"></a>
文宣初嗣霸業，司馬子如、韓軌等挾舊怨，言暹罪重。高隆之亦言宜寬政網，去糾察法官，黜崔暹，則得遠近人意，文宣從之。及踐阼，譖毀者猶不息，帝令都督陳山提、舍人獨孤永業搜暹家。甚貧匱，得神武、文襄與暹書千餘紙，多論軍國大事。帝嗟賞之。仍不免眾口，流暹於馬城，晝則負土供役，夜則置諸地牢。歲餘，奴告暹謀反，鎖赴晉陽，窮驗無實。
</p>
<p class="em2" id="p117"><a class="gg-link" href="#p117" onclick="return changeColor(this);"></a>
先是，文襄疑文宣佯愚，慮其有後變，將陰圖之，以問暹。暹曰：「嘗與二郎俱在行位，試以手板拍其背而不瞋，乃將犀手板換暹竹者，自揩拭而翫視之，以是知其實癡。不足慮也。」帝既鎖暹，責其往昔打背。暹自陳所對文襄之言，明己功以贖死。帝悟曰：「我免禍，乃暹之力。」釋而勞之，使行太原郡事，遷太常卿。謂群臣曰：「崔暹清正，天下無雙，卿等不及也。」初，文襄欲以最小妹嫁與暹子達拏，會崩，遂寢。至是，讌於宣光殿，群臣多在焉，文宣謂暹曰：「賢子達拏甚有才學，亡兄長女樂安公主，魏帝外甥，勝朕諸妹，思成大兄宿志，故欲作婚姻。」乃以主降達拏。
</p>
<p class="em2" id="p118"><a class="gg-link" href="#p118" onclick="return changeColor(this);"></a>
暹尋遷中書監，兼并省右僕射。是時法網已嚴，官司難於剖決，繫獄者千餘人。暹初上省，便大錄囚，旬月間，斷雪略盡。文襄時欲封暹，神武亦欲封之，暹並固辭。文宣數出游，多至暹宅，以暹女爲皇太子妃，李后不可，乃止。天保八年，遷尚書右僕射、儀同三司。時調絹以七丈爲匹，暹言之，乃依舊焉。帝謂左右曰：「崔暹諫我飲酒過多，然我飲酒何所廢？」常山王私謂暹曰：「至尊威嚴多醉，太后尚不能致言，吾兄弟杜口；僕射獨犯顏，內外深相感愧。」十年，卒，帝撫靈哭之，贈開府儀同三司、尚書左僕射、定州刺史，諡曰貞節。
</p>
<p class="em2" id="p119"><a class="gg-link" href="#p119" onclick="return changeColor(this);"></a>
達拏溫良廉謹，有識學。位儀同三司、司農卿，周御府大夫。大象中使鄴，屬尉遲迥起兵，以爲總管司馬，迥平，伏誅。初，文宣嘗問樂安公主：「達拏於汝何似？」答云：「甚相敬，唯阿家憎兒。」文宣令宮人召達拏母入而殺之，投漳水。齊滅，達拏殺主以復讎。
</p>
<p class="em2" id="p120"><a class="gg-link" href="#p120" onclick="return changeColor(this);"></a>
暹兄謀開。<span class="jiaozhusup">按「謀」當作「諶」，「開」下有脫文。隋書卷四二李德林傳、本書卷三０李繪傳、卷四三李庶傳、冊府卷六七四並見崔諶。但北齊書卷二九李繪傳也誤作「崔謀」。新唐書卷七二宰相世系表以「謀開」連爲人名，實則「開」字以下當是敘諶之歷官，如開府參軍之類。新唐書表當即據北史而作，故誤。</span>
</p>
<p class="em2" id="p121"><a class="gg-link" href="#p121" onclick="return changeColor(this);"></a>
纂從祖弟游，<span class="jiaozhusup">諸本無「纂」字，魏書卷五七有。按據魏書，游乃暹之再從叔而非從祖弟。北史「開」下「從」上脫去一段，遂似游爲暹之從弟。今據魏書補「纂」字。</span>字延叔，少有風概。爲東郡太守。<span class="jiaozhusup">魏書「東郡」作「河東」，按下言「郡有鹽戶」，則作河東是，東郡無鹽池。</span>郡有鹽戶，常供州郡爲兵，子孫見丁從役。矜其勞苦，乃爲表聞，請聽更代，郡內感之。太學舊在城內，游移置城南閑敞處，親自說經，當時學者莫不勸勉，號爲良守。正光中，除南秦州刺史。先是，州人楊松柏、洛德兄弟數爲反叛，游深加招慰，兄弟俱至。松柏既郡之豪帥，感恩獎喻，郡賊咸來歸款，且以過在前政，不復自疑，游乃因宴會，一時俱斬。於是外人以其不信，合境皆反。正光五年，秦州城人殺刺史李彥爲逆。數日後，游知必不安，謀欲出外，尋爲城人韓祖香等所攻。游事窘登樓，慷慨悲歎，乃推下小女而殺之，義不爲群小所辱，爲祖香等害。永安中，贈散騎常侍、鎮北將軍、定州刺史。子伏護。
</p>
<p class="em2" id="p122"><a class="gg-link" href="#p122" onclick="return changeColor(this);"></a>
論曰：崔鑒以文業應利用之秋，世家有業，餘慶不已，人位繼軌，亦爲盛哉！辯器業著聞，位不遠到；逸德優官薄，仍世恨之。模雄壯之烈，楷忠貞之操，殺身成義，臨難如歸，非大丈夫亦何能若此矣！士謙昆弟非唯武毅見重，忠公之稱，亦足嘉云。挺兄弟風操高亮，懷文抱質，歷事著聞，見重朝野，繼世承家，門族並著，市朝可變，人焉不絕。至若宣猷之立朝贊務，<span class="jiaozhusup">諸本「立」下有「入」字，周書卷三五崔猷傳史臣論無。按「立」「入」二字，必有一衍，今從周書刪。</span>則嘉謀屢陳，出撫宣條，則威恩具舉；仲方之兼資文武，雅長謀算，伐陳之策，信爲深遠。弈世載德，夫豈徒然？昂智足立功，能足幹事，霸朝委遇，良有以焉。而謝彼仁心，安茲苛政，晚途遭躓，理其宜也。季舒蹈龍逢之節，季倫受分庭之遇，雖遭逢異日，得喪不同，考其遺跡，而榮名一也，蓋所謂彼有人焉。
</p>
<br/>
</div></body></html>