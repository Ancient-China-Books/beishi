<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">北史-卷二十六・列傳第十四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷二十六・列傳第十四</h1><hr/></div>
<div class="section" id="title-1"><h2>
<strong>宋隱<span class="jiazhu">從子愔　愔孫弁　弁孫欽道　弁族弟翻　翻弟子世良　世軌　翻弟世景</span>　許彥<span class="jiazhu">五世孫惇</span>　刁雍<span class="jiazhu">子遵　曾孫沖　柔</span>　辛紹先　韋閬<span class="jiazhu">孫子粲</span>　杜銓</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
宋隱字處默，西河介休人也。曾祖奭，祖活，父恭，世仕慕容氏，位並通顯。慕容雋徙鄴，恭始家於廣平列人焉。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
隱性至孝，專精好學。仕慕容垂，位本州別駕。道武平中山，拜隱尚書吏部郎，積遷行臺右丞，領選。以老病乞骸骨，不許。尋以母喪歸列人，既葬被徵，乃棄妻子匿於長樂，數年而卒。臨終，謂其子經曰：「汝等苟能入順父兄，出悌鄉黨，仕郡幸而至功曹史，以忠清奉之，足矣。不勞遠詣臺閣，恐汝不能富貴，徒延門戶累耳。若忘吾言，是死若父也。使鬼有知，吾不歸食矣。」
</p>
<p class="em2" id="p2"><a class="gg-link" href="#p2" onclick="return changeColor(this);"></a>
隱弟宣，<span class="jiaozhusup">按魏書卷三三宋隱傳，隱叔父洽，洽第四子宣。則宣是隱從弟。這裏疑脫「從」字。</span>字道茂，與范陽盧玄、勃海高允、博陵崔建、從子愔俱被徵，拜中書博士。後拜侍郎、行司隸校尉。<span class="jiaozhusup">諸本「隸」作「徒」，魏書作「隸」。按司徒屬官無校尉。司隸校尉乃漢魏舊官名，北魏初期，可能沿用。本書卷三一、魏書卷四八高允傳，載允所撰徵士頌，也稱宋宣官爲行司隸校尉。今據改。</span>卒，諡曰簡侯。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
宣子謨，字乾仁，襲爵，卒於遼西太守。子鸞襲爵，位東莞太守。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
鸞弟瓊，字普賢，以孝稱。母曾病，季秋月思瓜。瓊夢想見之，求而遂獲，時人異之。卒於家。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
愔歷中書博士、員外散騎常侍，使江南。爵列人子。<span class="jiaozhusup">按上引高允徵士頌作「列人侯」。錢氏考異卷三九云：「按魏書，隱第三子溫，世祖時徵拜中書博士，卒，追贈列人定侯。疑溫與愔本一人耳。」</span>卒於廣平太守。長子顯襲爵。顯無子，養弟子弁爲後。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
弁字義和。父叔珍，娶趙郡李敷妹，因敷事而死。弁至京師，見尚書李沖，因言論移日。沖異之，退曰：「此人一日千里，王佐才也。」顯卒，弁襲爵。弁與李彪州里，迭相祗好。彪爲祕書丞，請爲著作佐郎。遷尚書殿中郎中。孝文曾因朝會次，歷訪政道。弁年少官微，自下而對，聲姿清亮，進止可觀。帝稱善者久之。因是大被知遇，賜名爲弁，意取弁和獻玉，楚王不知寶之也。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
遷中書侍郎兼員外散騎常侍，使齊。齊司徒蕭子良、祕書丞王融等皆稱美之，以爲志氣謇諤不逮李彪，而體韻和雅，舉止閑邃過之。轉散騎侍郎。時散騎位在中書之右。孝文曾論江左事，問弁在南興亡之數。弁以爲蕭氏父子無大功於天下，既以逆取，不能順守，必不能貽厥孫謀，保有南海。若物憚其威，身免爲幸。後車駕南征，以弁爲司徒司馬、東道副將。軍人有盜馬靽者，斬而徇，於是三軍震懼，莫敢犯法。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
黃門郎崔光薦弁自代，帝不許，亦賞光知人。未幾，以弁兼司徒左長史。時大選內外群官，并定四海士族，弁專參銓量之任，事多稱旨。然好言人之陰短。高門大族意所不便者，弁因毀之；至於舊族淪滯而人非可忌者，又申達之。弁又爲本州大中正，姓族多所降抑，頗爲時人所怨。遷散騎常侍，尋遷右衛將軍、領黃門。弁屢自陳讓，帝曰：「吾爲相知者，卿亦不可有辭。豈得專守一官，不助朕爲政！且常侍者，黃門之庶兄，領軍者，三衛之假攝，<span class="jiaozhusup">殿本從魏書卷六三宋弁傳改「庶兄」爲「麤冗」。按散騎常侍官階在黃門侍郎之上，但是所謂「諷議左右，從容獻納」的閒官；黃門侍郎在門下省，「掌獻納諫正及司進御之職」，卻是機要位置，故以「庶兄」譬喻常侍。疑魏書誤。又魏書「三衛」作「二衛」。按「二衛」指左衛將軍、右衛將軍。領軍將軍與左右二衛，都掌宿衛，地位相當。「三衛」疑誤。</span>不足空存推讓，以棄大委。」其被知遇如此。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
孝文北都之選，李沖多所參預，頗抑宋氏。弁恨沖而與李彪交結，雅相知重。及彪之抗沖，沖謂彪曰：「爾如狗耳！爲人所嗾。」及沖劾彪，不至大罪，弁之力也。彪除名，弁大相嗟慨，密圖申復。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
孝文在汝南不豫，大漸，旬餘日不見侍臣，左右唯彭城王勰等數人而已。小瘳，乃引見門下及宗室長幼諸人。入者未能皆致悲泣，惟弁與司徒司馬張海歔欷流涕，由是益重之。車駕征馬圈，留弁以本官兼祠部尚書，攝七兵事。及行，執其手曰：「國之大事，在祀與戎，故令卿綰攝二曹。」弁頓首辭謝。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
弁劬勞王事，恩遇亞於李沖。帝每稱弁可爲吏部尚書，及崩，遺詔以弁爲之。與咸陽王禧等六人輔政，而弁先卒。年三十八。贈瀛州刺史，諡曰貞順。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
弁性好矜伐，自許膏腴。孝文以郭祚晉魏名門，從容謂弁曰：「卿固當推郭祚之門。」弁笑曰：「臣家未肯推祚。」帝曰：「卿自漢、魏以來，既無高官，又無俊秀，何得不推？」弁曰：「臣清素自立，要爾不推。」侍臣出後，帝謂彭城王勰曰：「弁人身自不惡，乃復欲以門戶自矜，殊爲可怪。」
</p>
<p class="em2" id="p13"><a class="gg-link" href="#p13" onclick="return changeColor(this);"></a>
長子維，字伯緒，襲父爵。爲給事中。坐諂事高肇，出爲益州龍驤府長史，辭疾不行。太尉、清河王懌輔政，以維名臣子，薦爲通直郎，辟其弟紀行參軍。靈太后臨政，委任元叉，恃寵憍盈，懌每以公理裁斷。叉甚忿恨，思害懌，遂與維作計，以富貴許之。維見叉寵勢日隆，乃告司染都尉韓文殊父子謀逆立懌。懌被錄禁中。文殊父子懼而逃遁。鞫無反狀，以文殊亡走，懸處大辟。置懌於宮西別館，禁兵守之。維應反坐，叉言於太后，欲開將來告者之路，乃黜爲燕州昌平郡守，紀爲秦州大羌令。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
維及紀頗涉經史，而浮薄無行。懌尊親懿望，朝野瞻屬，維受懌眷賞而無狀構間，天下士人莫不怪忿而賤薄之。及叉殺懌，專斷朝政，以維兄弟前者告懌，徵維爲散騎侍郎，紀爲太學博士、領侍御史。叉甚昵之。維超遷通直常侍，又除洛州刺史，紀超遷尚書郎。紀字仲烈。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
初，弁謂族弟世景，言「維疏險而紀識慧不足，終必敗吾業」。世景以爲不爾。至是果然。聞者以爲知子莫若父。尚書令李崇、左僕射郭祚、右僕射游肇每云：「伯緒凶疏，終敗宋氏，幸得殺身耳。」論者以爲有徵。後除營州刺史。靈太后反政，以叉黨除名，遂還鄉里。尋追其前誣告清河王事，於鄴賜死。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
子春卿早亡，弟紀以次子欽仁嗣。欽仁，武定末爲太尉祭酒。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
紀，明帝末爲北道行臺，卒晉陽。子欽道。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
欽道仕齊，歷位中山太守。長於撫接，然好察細事。其州府佐吏使人間者，先酬錢然後敢食。臨蒞處稱爲嚴整。尋徵爲黃門侍郎，又令在東宮教太子吏事。時鄭子默以文學見知，亦被親寵。欽道本文法吏，不甚諳識古今，凡有疑事，必詢子默。二人幸於兩宮，雖諸王貴臣莫敢不敬憚。欽道又遷祕書監，仍帶黃門侍郎。乾明初，遷侍中，與楊愔同誅。贈吏部尚書、趙州刺史。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
弁族弟穎，字文賢，位魏郡太守。納貨劉騰，騰言之，以爲涼州刺史。穎前妻劉氏亡後十五年，穎夢見之。拜曰：「新婦今被處分爲高崇妻，故來辭君。」泫然涕流。穎旦見崇，言之。崇後數日而卒。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
穎族弟鴻貴，爲定州平北府參軍。<span class="jiaozhusup">諸本「平北」誤倒，據魏書乙。</span>送戍兵於荊州，坐取兵絹四百匹，兵欲告之，乃斬兵十人。又疏凡不達律令，見律有梟首罪，<span class="jiaozhusup">諸本脫訛作「又疏凡不達見令律有梟首罪」，今據魏書改正。</span>乃生斷兵手，以水澆之，然後斬決。尋坐伏法。時人哀兵之苦，笑鴻貴之愚。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
弁族弟翻。翻字飛烏，少有操行，世人以剛斷許之。孝莊時，除司徒左長史、河南尹。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
初，翻爲河陰令，順陽公主家奴爲劫，攝而不送，翻將兵圍主宅，執主婿馮穆，步驅向縣。時正炎暑，立之日中，流汗霑地。縣舊有大枷，時人號曰彌尾青。及翻爲縣，主吏請焚之。翻曰：「置南牆下，以待豪右。」未幾，有內監楊小駒詣縣請事，辭色不遜，翻命取尾青以鎖之。小駒既免，入訴於宣武。宣武大怒，敕河南尹推之，翻具自陳狀。詔曰：「卿故違朝法，豈不欲作威以買名？」翻對曰：「造者非臣，買名者亦宜非臣。所以留者，非敢施於百姓，欲待凶暴之徒如駒者耳。」於是威振京師。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
及爲洛陽，迄於河南尹，畏憚權勢，更相承接，故當世之名大致減損。卒官，贈侍中、衛將軍、相州刺史。孝武初，重贈驃騎大將軍、儀同三司、尚書左僕射、雍州刺史，諡曰貞烈。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
翻弟毓，字道和，敦篤有志行。卒於太中大夫。子世良。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
世良字元友。年十五，便有膽氣。後隨伯父翻在南兗州，屢有戰功。行臺、臨淮王彧與語，奇之。魏朝以尒朱榮有不臣跡，帝將圖之，密令彧將兵赴洛。彧在梁郡，稱疾，假世良都督，令還南兗發兵以聽期。世良請簡見兵三千騎，五日必到洛陽，并陳三策，彧皆不能從。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
尋爲殿中侍御史，詣河北括戶，大獲浮惰。還見汲郡城旁多骸骨，移書州郡，悉令收瘞。其夜甘雨滂沱。河內太守田估贓貨百萬，世良檢按之，未竟，遇赦而還。孝莊勞之曰：「知卿所括得丁，倍於本帳。若官人皆如此用心，便是更出一天下也。」其後遷殿中。世良奏殿中主齊會之事，請改付餘曹。帝曰：「卿意不欲親庖廚邪？宜付右兵，以爲永式。」河州刺史梁景叡，枹罕羌首，恃遠不敬，其賀正使人，頻年稱疾。秦州刺史侯莫陳悅受其贈遺，常爲送表。世良並奏科其罪。帝嘉之，謂長孫承業曰：<span class="jiaozhusup">諸本「承」作「永」。按長孫稚字承業，見魏書卷二十五、本書卷二二。魏末別無「長孫永業」，此形似致訛，今改正。</span>「宋郎中實有家風，甚可重也。」
</p>
<p class="em2" id="p27"><a class="gg-link" href="#p27" onclick="return changeColor(this);"></a>
後拜清河太守。世良才識閑明，尤善政術。在郡未幾，聲問甚高。陽平郡移掩劫盜三十餘人，世良訊其情狀，唯送十二人，餘皆放之。陽平太守魏明朗大怒云：「輒放吾賊！」及推問，送者皆實，放者皆非。明朗大服。郡東南有曲堤，成公一姓阻而居之，群盜多萃於此。人爲之語曰：「寧度東吳會稽，不歷成公曲堤。」世良施八條之制，盜奔他境。人又謠曰：「曲堤雖險賊何益，但有宋公自屏跡。」齊天保初，大赦，郡無一囚，率群吏拜詔而已。獄內穭生，桃樹蓬蒿亦滿。每日牙門虛寂，無復訴訟者，謂之神門。其冬，醴泉出於界內。及代至，傾城祖道。有老人丁金剛者，泣而前謝曰：「老人年九十，記三十五政。府君非唯善政，清亦徹底。今失賢者，人何以濟？」莫不攀轅涕泣。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
後卒於東郡太守，贈信州刺史。世良強學，好屬文，撰字略五篇、宋氏別錄十卷。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
子伯宗，位侍御史。性清退好學，多所撰述。至齊亡，不徙職，遂不入仕。隋大業初，卒於家。世良弟世軌。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
世軌幼自修整，好法律。天保初，歷尚書三公、二千石、都官郎中，<span class="jiaozhusup">諸本「歷」下有「三」字。按隋書卷二七百官志中，尚書省有三公郎中、二千石郎中、都官郎中，都是職掌刑獄。宋世軌歷任此官，並非三爲尚書。此「三」字誤衍，今刪去。</span>兼并州長史。執獄寬平，多所全濟。爲都官郎中，有囚事枉，將送，垂致法，世軌遣騎追止之，切奏其狀，遂免。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
稍遷廷尉少卿。洛州人聚結欲劫河橋，吏捕案之，連諸元徒黨千七百人。崔昂爲廷尉，以爲反，數年不斷。及世軌爲少卿，判其事爲劫，唯殺魁首，餘從坐悉舍焉。大理正蘇珍之以平幹知名，寺中語曰：「決定嫌疑蘇珍之，視表見裏宋世軌。」時人以爲寺中二絕。南臺囚到廷尉，世軌多雪之，仍移攝御史，將問其濫狀。中尉畢義雲不送，移往復不止。世軌遂上書極言義雲酷擅。文宣引見二人，親敕世軌曰：「我知臺欺寺久，卿能執理抗衡，但守此心，勿慮不富貴。」敕義雲曰：「卿比所爲誠合死，以志在疾惡，故且一恕。」仍顧謂朝臣曰：「此二人並我骨鯁臣也。」及卒，廷尉、御史諸繫囚皆哭曰：「宋廷尉死，我等豈有生路！」贈光州刺史，諡曰平。無子，世良以第五子朝基嗣。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
翻弟世景。世景少自修立，事親以孝聞。與弟道璵下帷讀誦，博覽群言，尤精經義。族兄弁甚重之。舉秀才上第。再遷彭城王勰開府法曹行參軍。勰愛其才學，雅相器敬。孝文甚嘉異之。遷司徒法曹行參軍。世景明刑理，著律令，裁決疑獄，剖判如流。轉尚書祠部郎。彭城王勰每稱曰：「宋世景精微，尚書僕射才也。」臺中疑事，右僕射高肇常以委之。<span class="jiaozhusup">諸本「高肇」作「游肇」，魏書卷八八宋世景傳作「高肇」。按本書卷八０高肇傳，肇爲右僕射在宣武時（魏書八三高肇傳作左僕射，誤），魏書卷三四、本書卷五五游肇傳，其爲右僕射是在明帝時。此下見「宣武」，又云世景「坐弟道璵事除名」，而道璵預元瑜事死，是在宣武時，知作「高肇」是。今據改。</span>世景既才長從政，加之夙勤不怠，兼領數曹，深著稱績。左僕射源懷引爲行臺郎。巡察州鎮，十有餘所，黜陟賞罰，莫不咸允。遷七鎮，別置諸戍，明設亭候，以備不虞。懷大相委重，還，薦之宣武，以爲不減李沖。帝曰：「朕亦聞之。」
</p>
<p class="em2" id="p33"><a class="gg-link" href="#p33" onclick="return changeColor(this);"></a>
後爲伏波將軍，行滎陽太守。鄭氏豪橫，號爲難制。濟州刺史鄭尚弟遠慶，先爲苑陵令，多所受納，百姓患之。而世景下車，召而誡之。遠慶行意自若，世景繩之以法。遠慶懼，棄官亡走。於是屬縣畏威，莫不改肅。終日坐於廳事，未嘗寢息。人間之事，巨細必知，發姦擿伏，有若神明。嘗有一吏，休滿還郡，食人雞豚。又有一幹，受人一帽，又食二雞。世景叱而告之，吏、幹叩頭伏罪。於是上下震悚，莫敢犯禁。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
坐弟道璵事除名。世景友于之性，過絕於人，及道璵死，哭之，酸感行路。歲餘，母喪，遂不勝哀而卒。世景曾撰晉書，竟未得就。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
遺腹子季儒，位太學博士。曾至譙、宋間，爲文弔嵇康，甚有理致。後夜寢室壞，壓而殞，時人悼傷惜之。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
道璵少而敏俊，自太學博士轉京兆王愉法曹行參軍。坐愉反得罪。作詩及挽歌詞寄之朋親，以見冤痛。道璵又曾贈著作郎張始均詩，其末章云：「子深懷璧憂，余有當門病。」道璵既不免難，始均亦遇世禍，時咸怪之。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
道璵從孫孝王，學涉，亦好緝綴文藻。形貌矬陋而好臧否人物，時論甚疾之。爲北平王文學。求入文林館不遂，因非毀朝士，撰朝士別錄二十卷。會周武滅齊，改爲關東風俗傳，更廣聞見，勒成三十卷以上之。言多妄謬，篇第冗雜，無著述體。周大象末，預尉迥事，誅死。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
許彥字道謨，高陽新城人也。祖茂，仕慕容氏高陽太守。彥少孤貧，好讀書，從沙門法叡受易。太武徵令卜筮，頻驗，遂在左右，參與謀議。彥質厚慎密，與人言，不及內事，帝以此益親待之。賜爵武昌公，拜相州刺史。在州受納，多違法度，詔書切讓之，然以彥腹心近臣，弗之罪也。卒，諡宣公。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
子熙襲。熙卒，子安仁襲。安仁卒，子元康襲，降爵爲侯。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
熙弟宗之，歷位殿中尚書、定州刺史，封潁川公。受敕討丁零，既平，宗之因循郡縣，求取不節。深澤人馬超毀謗宗之，宗之怒，毆殺超。超家人告狀，宗之上超謗訕朝政。文成聞之曰：「此必宗之懼罪誣超。」案驗果然，遂斬於都市。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
元康弟護，州主簿。子恂，字伯禮，頗有業尚，閨門雍睦，三世同居，吏部尚書李神雋常稱其家風。位司徒諮議參軍，修起居注，拜太中大夫。卒，贈吏部尚書、冀州刺史。恂弟惇。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
惇字季良。清識敏速，達於從政。位司徒主簿，以明斷見知，時人號爲「入鐵主簿」。稍遷陽平太守。時遷都於鄴，陽平爲畿郡，軍國責辦，賦斂無準；又勳貴屬請，朝夕徵求。惇並御之以道，咸以無怨，政爲天下第一。特加賞異，圖形於闕，詔頒天下。歷魏尹、齊梁二州刺史，政並有治聲。遷大司農。會王思政入據潁城，王師出討，惇常督漕，軍無乏絕。<span class="jiaozhusup">諸本脫「漕」字，據北齊書卷四三許惇傳補。</span>引洧水灌城，惇之策也。遷殿中尚書。惇美鬚，下垂至帶，省中號「長鬣公」。齊文宣嘗因酒酣，提惇鬚稱美，<span class="jiaozhusup">北齊書及通志「提」作「握」。張森楷疑「提」是「捉」之訛。</span>以刀截之，唯留一握。惇懼，因不復敢長，人又號「齊鬚公」。歷御史中丞、膠州刺史、司農大理二卿。再爲度支尚書、太子少保、少師、光祿大夫、開府儀同三司、尚書右僕射、特進，賜爵萬年縣子，食下邳郡幹。<span class="jiaozhusup">諸本「食」下衍「邑」字，據北齊書刪。</span>惇年老，致仕於家。三年，卒。<span class="jiaozhusup">按上脫年號。張森楷據北齊書卷八後主紀武平三年八月有「以特進許季良爲左僕射」的記載，認爲當脫「武平」二字。</span>
</p>
<p class="em2" id="p43"><a class="gg-link" href="#p43" onclick="return changeColor(this);"></a>
惇少純直，晚更浮動。齊朝體式，本州大中正以京官爲之。乾明中，邢卲爲中書監，德望甚高。惇與卲競中正，遂憑附宋欽道，出卲爲刺史，朝議甚鄙薄之。雖久處朝行，歷官清顯，與邢卲、魏收、陽休之、崔劼、徐之才比肩同列，諸人或談說經史，或吟詠詩賦，更相嘲戲，欣笑滿堂，惇不好劇談，又無學術，或坐杜口，或隱几而睡，不爲勝流所重。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
子文紀，武平末，度支郎中。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
文紀弟文經，勤學方雅，身無擇行，口無戲言。武平末，殿中侍御史。隋開皇初，侍御史、兼通直散騎常侍、聘陳使副、主爵侍郎。卒於相州長史。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
惇兄遜，字仲讓，有幹局。乾明中，平原太守。卒，贈信州刺史。遜子文高，司徒掾。
</p>
<p class="em2" id="p47"><a class="gg-link" href="#p47" onclick="return changeColor(this);"></a>
刁雍字淑和，勃海饒安人也。曾祖協，從晉元帝度江，居京口，位尚書令。父暢，晉右衛將軍。初，晉相劉裕微時，負社錢三萬，<span class="jiaozhusup">「三」，百衲本作「二」，南、北、汲、殿四本作「一」，魏書卷三八刁雍傳作「三」。按宋書卷一武帝紀作「三」。今從魏書改。</span>違時不還，暢兄逵執而徵焉。及誅桓玄，以嫌，先誅刁氏。雍與暢故吏遂奔姚興，爲太子中庶子。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
及姚泓滅，與司馬休之等歸魏，請於南境自效。明元假雍建威將軍。雍遂於河、濟間招集流散，傳檄邊境。雍弟彌，時亦率眾入京口，親共討裕。裕頻遣兵破之。明元南幸鄴，雍朝於行宮。明元問曰：「縛劉裕者，於卿親疏？」雍曰：「伯父。」帝笑曰：「劉裕父子當應憚卿。」於是假雍鎮東將軍、青州刺史、東光侯，使別立義軍。又詔雍令隨機立效。雍於是招集譙、梁、彭、沛人五千餘家，置二十七營，遷鎮濟陰。遷徐州刺史，賜爵東安伯。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
後除薄骨律鎮將。雍以西土乏雨，表求鑿渠，溉公私田。又奉詔以高平、安定、統萬及薄骨律等四鎮，出車牛五千乘運屯穀五十萬斛付沃野，以供軍糧。道多深沙，車牛艱阻，求於牽屯山河水之次造船水運。又以所綰邊表，常懼不虞，造城儲穀，置兵備守。詔皆從之。詔即名此城爲刁公城，以旌功焉。皇興中，雍與隴西王源賀及中書監高允等並以耆年特見優禮，錫雍几杖，劍履上殿，月致珍羞焉。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
雍性寬柔，好尚文典，手不釋書。明敏多智，凡所爲詩、賦、論、頌并諸雜文百有餘篇。又汎施愛士，恬靜寡欲。篤信佛道，著教誡二十餘篇以訓子孫。太和八年，卒，年九十五，諡曰簡。子遵。
</p>
<p class="em2" id="p51"><a class="gg-link" href="#p51" onclick="return changeColor(this);"></a>
遵字奉國，襲爵。遵少不拘小節，長更修改。太和中，例降爲侯。嘗經篤疾，幾死，見有神明救之，言福門子當享長年。後卒於洛州刺史，諡曰惠侯。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
子楷，早卒。楷子沖。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
沖字文朗。十三而孤，孝慕過人。其祖母司空高允女，聰明婦人也。哀其早孤，撫養尤篤。沖免喪後，便志學他方，高氏泣涕留之，沖終不止。雖家世貴達，及從師於外，自同諸生。于時學制，諸生悉日直監廚，沖雖有僕隸，不令代己，身自炊爨。每師受之際，發志精專，不捨晝夜，殆忘寒暑。學通諸經，偏修鄭說。陰陽、圖緯、算數、天文、風氣之書莫不關綜，當世服其精博。刺史郭祚聞其盛名，訪以疑義，沖應機解辯，無不祛其久惑。後太守范陽盧尚之、刺史河東裴桓並徵沖爲功曹主簿。<span class="jiaozhusup">張森楷云：「『桓』當作『植』。」按魏書卷七一裴植傳，植曾爲瀛州刺史。上文云：「刺史郭祚聞其盛名，訪以疑義。」查魏書卷六四郭祚傳，也曾爲瀛州刺史，則此「刺史」，必是瀛州刺史。刁沖是渤海饒安人。據魏書地形志，渤海郡屬冀州，饒安縣屬滄州浮陽郡。但瀛州是太和十一年分定州之河間、高陽，冀州之章武、浮陽置。滄州又是熙平二年分瀛、冀二州置，治饒安城。又據魏書卷四七盧尚之傳，尚之曾爲章武內史（即太守），可能饒安縣是先屬渤海，後改屬章武，又改屬浮陽，而先後隸于冀州、瀛州、滄州。所以盧尚之、裴植得以郡州長官資格辟刁沖爲僚屬。張氏說「桓」爲「植」之訛，當是。</span>非所好也，受署而已，不關事務，唯以講學爲心。四方學徒就其受業者，歲有數百。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
沖雖儒生，而執心壯烈，不畏強禦。延昌中，帝舅司徒高肇擅恣威權，沖乃抗表極言其事。辭旨懇直，文義忠憤，太傅、清河王懌覽而歎息。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
先是，沖曾祖雍作行孝論以誡子孫，稱古之葬者，衣之以薪，不封不樹。後世聖人，易之以棺槨。至秦以後，生則不能致養，死則厚葬過度。及於末世，至蘧蒢裹尸，裸而葬者。確而爲論，並非折衷。既知二者之失，豈宜同之？當令所存者，棺厚不過三寸，高不過三尺。弗用繒綵，歛以時服。轜車止用白布爲幔，不加畫飾，名爲清素車。又去挽歌、方相并明器雜物。及沖祖遵將卒，敕其子孫，令奉雍遺旨。河南尹丞張普惠謂爲太儉，貽書於沖叔整，議其進退。整令與通學議之。<span class="jiaozhusup">諸本脫「議其進退整」五字，據魏書卷八四刁沖傳補。</span>沖乃致書國學諸儒，以論其事，學官竟不能答。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
神龜末，沖以嫡傳祖爵東安侯。<span class="jiaozhusup">諸本「神龜」作「神䴥」，魏書無此三字。按「神䴥」是太武帝年號，沖不得於此時襲爵。據魏書卷三八刁雍傳，沖祖遵死於熙平元年。熙平後即爲神龜，則沖襲祖爵必是在神龜時，今據改。</span>京兆王繼爲司空也，並以高選頻辟記室參軍。明帝將親釋奠，於是國子助教韓神固與諸儒詣國子祭酒崔光、吏部尚書甄琛，舉其才學，奏而徵焉。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
及卒，國子博士高涼<span class="jiaozhusup">張森楷云：「『涼』當作『諒』。」按高諒見魏書卷五七、本書卷三一高祐傳，明帝時曾官國子博士，時間相合，張說當是。</span>及范陽盧道侃、盧景裕等復上狀陳沖業行，議奏諡曰安憲先生，祭以太牢。子欽，字志儒，早亡。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
楷弟整，字景智。少有大度，頗涉書史。太和十五年，爲奉朝請。孝文都洛，親自臨選，除司空法曹參軍。累遷黃門郎。普泰初，假征東大將軍、滄冀瀛三州刺史、大都督。尋加車騎將軍、右光祿大夫。遂逢本鄉賊亂，奉母客於齊州。既而母卒。母即高允之女。崔光、崔亮皆經允接待，是以涼燠之際，光等每致拜焉。天平四年，卒於鄴，贈司空公，諡曰文獻。整解音律，輕財好施，交結名勝，聲酒自娛。然貪而好色，爲議者所貶。子柔。
</p>
<p class="em2" id="p59"><a class="gg-link" href="#p59" onclick="return changeColor(this);"></a>
柔字子溫。少好學，留心儀禮，性強記，至於氏族內外，皆所諳悉。居母喪以孝聞。初爲魏宣武挽郎，解巾司空行參軍。齊天保初，累遷國子博士。中書令魏收撰魏史，啟柔等同其事。柔性專固，自是所聞，收常嫌憚。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
又參議律令。時議者以爲五等爵邑承襲，無嫡子，立嫡孫；無嫡孫，立嫡子弟；無嫡子弟，立嫡孫弟。柔以爲無嫡孫，應立嫡曾孫，不應立嫡子弟。議曰：
</p>
<p class="margin2" id="p61"><a class="gg-link" href="#p61" onclick="return changeColor(this);"></a>
案禮，立嫡以長，故謂長子爲嫡子。嫡子死，以嫡子之子爲嫡孫，死則曾、玄亦然。然則嫡子之名本爲傳重。故喪服曰：「庶子不爲長子三年，不繼祖與禰也。」禮：「公儀仲子之喪，檀弓曰：『何居？我未之前聞也。』<span class="jiaozhusup">諸本脫「何居」二字，據北齊書卷四四刁柔傳及禮記檀弓補。</span>『仲子舍其孫而立其子。何也』？子服伯子曰：『仲子亦猶行古之道也。昔者文王舍伯邑考而立武王發，微子舍其孫腯而立其弟衍。』」鄭注曰：「伯子爲親者諱耳，<span class="jiaozhusup">諸本「伯」訛「仲」，據禮記檀弓鄭注原文改。「伯子」指子服伯子。</span>立子非也。文王之立武王，權也。微子嫡子死，立弟衍，殷禮也。」「子游問諸孔子，孔子曰：『不，立孫。』注曰：「據周禮。」然則商以嫡子死，立嫡子之母弟；<span class="jiaozhusup">諸本脫「曰據周禮然則」六字，據北齊書補。</span>周以嫡子死，立嫡子之子爲嫡孫。故春秋公羊之義，嫡子有孫而死，質家親親先立弟，文家尊尊先立孫。喪服云：「爲父後者，爲出母無服。」小記云：「祖父卒而後爲祖母後者，三年。」爲出母無服者，喪者不祭故也。<span class="jiaozhusup">諸本脫「出」字，「服」下脫「者」字，據北齊書補。按禮記喪服小記原文云：「爲父後者，爲出母無服。無服也者，喪者不祭故也。」這裏刁柔引文有省略。</span>爲祖母三年者，大宗傳重故也。今議以嫡孫死而立嫡子母弟。嫡子母弟者，則爲父後矣。嫡子母弟本非承嫡，以無嫡，故得爲父後，則嫡孫之弟，理亦應得爲父後，則是父卒然後爲祖後者服斬。既得爲祖服斬，而不得爲傳重，未之聞也。若用商家親親之義，本不應嫡子死而立嫡孫。<span class="jiaozhusup">諸本「應」下衍「舍」字，「嫡子」下脫「死」字，據北齊書南監本及冊府卷五八三刪補。</span>若從周家尊尊之文，豈宜舍其孫而立其弟？或文或質，愚用惑焉。
</p>
<p class="margin2" id="p62"><a class="gg-link" href="#p62" onclick="return changeColor(this);"></a>
小記云：「嫡婦不爲舅後者，則姑爲之小功。」<span class="jiaozhusup">諸本脫「不」字，「舅」下衍「姑」字，「則」下衍「舅」字，據北齊書及禮記喪服小記補刪。</span>注云：「謂夫有廢疾、他故，若死無子，不受重者。小功，庶婦之服。凡父母於子，舅姑於婦，將不傳重於嫡，及將所傳重者非嫡，服之皆如眾子庶婦也。」言死無子者，謂絕世。無子，非謂無嫡子。如其有子，焉得云無後？<span class="jiaozhusup">諸本脫「有」字，據北齊書及通志卷一五五刁柔傳補。</span>夫雖廢疾無子，婦猶以嫡爲名。嫡名既在，而欲廢其子者如禮何？禮有損益，革代相沿。<span class="jiaozhusup">諸本脫「禮」字，據北齊書補。</span>必謂宗嫡可得而變者，則爲後服斬亦宜有因而改。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
七年，卒。柔在史館未久，勒成之際，志在偏黨。魏書中與其內外通親者，並虛美過實，爲時論所譏。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
整弟宣，字季達。以功封高城縣侯，歷位都官尚書、衛大將軍、滄州刺史。卒，贈太尉公，諡曰武。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
刁氏世有榮貴，而門風不甚修潔，爲時所鄙。
</p>
<p class="em2" id="p66"><a class="gg-link" href="#p66" onclick="return changeColor(this);"></a>
雍族孫雙，字子山。高祖藪，晉齊郡太守。藪因晉亂，居青州之樂安。<span class="jiaozhusup">諸本「樂安」倒作「安樂」，魏書卷三八刁雙傳作「樂安」。按魏書卷一０六地形志、晉書卷十五地理志，青州有樂安，無「安樂」，今據改。</span>至雙始歸本鄉。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
雙少好學，兼涉文史，雅爲中山王英所知賞。位西河太守。爲政清簡，吏人安悅。及中山王熙起兵誅元叉，事敗，熙弟略投命於雙。雙藏護周年。時購略甚切，略懼，求送出境。雙曰：「會有一死，所難遇耳。<span class="jiaozhusup">魏書作「人生會有一死，死所難遇耳」。疑此脫一「死」字。</span>今遭知己，視死如歸，願不以爲慮。」略復苦求南轉，雙乃遣從子昌送達江左。靈太后反政，知略因雙獲濟，徵拜光祿大夫。時略姊饒安主，刁宣妻也，頻訴靈太后，乞徵略還。朝廷乃以徐州所獲俘江革、祖暅二人易之。以雙與略有舊，乃令至境迎接。
</p>
<p class="em2" id="p68"><a class="gg-link" href="#p68" onclick="return changeColor(this);"></a>
明帝末，除西兗州刺史。時賊盜蜂起，州人張桃弓等招聚亡命，公行劫掠。雙至境，先遣使諭桃弓，陳示禍福，桃弓即隨使歸罪，雙捨而不問。後有盜發之處，令桃弓追捕，咸悉禽獲，於是州境清肅。孝莊初，行濟州刺史，以功封曲城鄉男。孝武初，遷驍騎大將軍、左光祿大夫。<span class="jiaozhusup">魏書作「驃騎大將軍」。按魏書卷一一三官氏志，驍騎將軍在第四品，無加大之例，且與其加官左光祿大夫（在第二品）的品級不合。魏書作「驃騎」是。但魏書也衍「大」字。下文說「卒贈車騎大將軍、儀同三司」。贈官例高於實官，驃騎位在車騎之上，若生前已官驃騎大將軍，絕無死後方贈車騎大將軍之理。據周書卷二四盧辯傳，驃騎將軍例加左光祿大夫，車騎大將軍例加儀同三司。刁雙生前官驃騎將軍、左光祿大夫，死后贈車騎大將軍、儀同三司，於次序正合。盧辯傳所敘雖爲西魏、北周制度，實亦承襲北魏。此處「驍」爲「驃」之訛，「大」字誤衍。</span>興和三年，卒，贈車騎大將軍、儀同三司、齊州刺史，諡曰清穆。
</p>
<p class="em2" id="p69"><a class="gg-link" href="#p69" onclick="return changeColor(this);"></a>
辛紹先，隴西狄道人也。五世祖怡，晉幽州刺史。父深，<span class="jiaozhusup">魏書卷四五辛紹先傳「深」作「淵」，北史避唐諱改。</span>仕西涼爲驍騎將軍。及涼後主歆與沮渠蒙遜戰於蓼泉，軍敗，失馬，深以所乘授歆，而身死於難，以義烈見稱西土。
</p>
<p class="em2" id="p70"><a class="gg-link" href="#p70" onclick="return changeColor(this);"></a>
涼州平，紹先內徙，家於晉陽。明敏有識量，與廣平游明根、范陽盧度世、同郡李承等甚相友善。<span class="jiaozhusup">諸本「承」下衍「昭」字，「友」下無「善」字，據魏書刪補。李承，李寶之子，見魏書卷三九李寶傳，本書卷一００敘傳。李氏稱隴西狄道人，故與紹先爲同郡。</span>有至性，丁父憂，三年口不甘味，頭不櫛沐，髮遂落盡，故常著垂裙皁帽。自中書博士轉神部令。
</p>
<p class="em2" id="p71"><a class="gg-link" href="#p71" onclick="return changeColor(this);"></a>
皇興中，薛安都以彭城歸魏。時朝廷欲綏安初附，以紹先爲下邳太守。爲政不甚皦察，舉其大綱而已，唯教人爲產禦賊之備。及宋將陳顯達、蕭道成、蕭順之來寇，道成謂順之曰：「辛紹先未易侵也，宜共慎之。」於是不歷郡境，徑屯呂梁。卒於郡，贈并州刺史、晉陽侯，諡曰惠。
</p>
<p class="em2" id="p72"><a class="gg-link" href="#p72" onclick="return changeColor(this);"></a>
子鳳達，耽道樂古，有長者之名。卒於京兆王子推國常侍。
</p>
<p class="em2" id="p73"><a class="gg-link" href="#p73" onclick="return changeColor(this);"></a>
鳳達子祥，字萬福。舉司州秀才，再遷司空主簿。咸陽王禧妃，即祥妻之妹也。及禧構逆，親知多罹塵謗，祥獨蕭然不預。轉并州平北府司馬。有白壁還兵藥道顯，被誣爲賊，官屬咸疑之。祥曰：「道顯面有悲色。察獄以色，其此之謂乎！」苦執申之。月餘，別獲真賊。後除郢州龍驤府長史，帶義陽太守。白早生之反也，梁遣來援，因此緣淮鎮戍，相繼降沒。唯祥堅城固守。梁又遣將胡武城、陶平虜，於州南金山之上，連營侵逼。祥出其不意，襲之，賊大崩，禽平虜，斬武城，以送京師。州境獲全。論功方有賞授，而刺史婁悅恥勳出其下，間之執政，事竟不行。胡賊劉龍駒作逆華州，除祥安定王燮征虜府長史，仍爲別將，與討胡使薛和滅之。卒，贈南青州刺史。
</p>
<p class="em2" id="p74"><a class="gg-link" href="#p74" onclick="return changeColor(this);"></a>
祥弟少雍，字季和，少聰穎，有孝行，尤爲祖父紹先所愛。紹先性嗜羊肝，常呼少雍共食，及紹先卒，少雍終身不食肝。性仁厚，有禮義，門內之法，爲時所重。稍遷司空、高陽王雍田曹參軍。少雍清正，不憚強禦，積年久訟，造次決之。請託路絕，時稱賢明。正始中，詔百官各舉所知，高陽王雍及吏部郎中李憲俱以少雍爲舉首。卒於給事中。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
少雍妻王氏，有德義。少雍與從子懷仁兄弟同居。<span class="jiaozhusup">諸本「子」作「弟」，魏書作「子」。按魏書明言懷仁爲少雍兄祥之子。今據改。</span>懷仁等事之甚謹，閨門禮讓，人無間焉。士大夫以此稱美。
</p>
<p class="em2" id="p76"><a class="gg-link" href="#p76" onclick="return changeColor(this);"></a>
子元桓，<span class="jiaozhusup">魏書「桓」作「植」。張森楷云：「據魏收傳（本書卷五六）有辛元植，則作『植』是。」按本書卷五０辛德源傳另見辛元植，官司空司馬，與魏收傳所見者官銜相同。疑此辛元桓是另一人。否則是北史重出。</span>武定中，儀同府司馬。
</p>
<p class="em2" id="p77"><a class="gg-link" href="#p77" onclick="return changeColor(this);"></a>
元桓弟士遜，太師開府功曹參軍。
</p>
<p class="em2" id="p78"><a class="gg-link" href="#p78" onclick="return changeColor(this);"></a>
鳳達弟穆，字叔宗，舉茂才，東雍州別駕。初隨父在下邳，與彭城陳敬文友善。敬文弟敬武，少爲沙門，從師遠學，經久不返。敬文病臨卒，以雜綾二十匹託穆與敬武。穆久不得見，經二十年，始於洛陽見敬武，以物還之，封題如故。世稱廉信。歷東荊州司馬，轉長史，帶義陽太守，領戍。雅有恤人之志。再轉汝陽太守。遇水澇人饑，上表請輕租賦。帝從之，遂敕汝陽一郡，聽以小絹爲調。除平原相。徵爲征虜將軍、太中大夫，未發，卒於郡。贈後將軍、幽州刺史。
</p>
<p class="em2" id="p79"><a class="gg-link" href="#p79" onclick="return changeColor(this);"></a>
子子馥，字元穎，早有學行，累遷平原相。父子並爲此郡，吏人懷安之。元顥入洛，子馥不從。莊帝反政，封三門縣男。天平中，除太尉府司馬。白山連接三齊，瑕丘數州之界，多有賊盜。子馥受使檢覆，因辨山谷要害宜立鎮戍之所。又諸州豪右，在山鼓鑄，姦黨多依之，又得密造兵仗。上表請破罷諸冶。朝廷善而從之。後卒於清河太守。子馥以三傳經同說異，遂總爲一部，傳注並出，校比短長。會亡，未就。
</p>
<p class="em2" id="p80"><a class="gg-link" href="#p80" onclick="return changeColor(this);"></a>
韋閬字友觀，京兆杜陵人也。世爲三輔冠族。祖楷，晉長樂清河二郡太守。父逵，慕容垂大長秋卿。
</p>
<p class="em2" id="p81"><a class="gg-link" href="#p81" onclick="return changeColor(this);"></a>
閬少有器望，遇慕容氏政亂，避地薊城。太武初，徵拜咸陽太守，轉武都太守。卒郡。
</p>
<p class="em2" id="p82"><a class="gg-link" href="#p82" onclick="return changeColor(this);"></a>
子範，試守華山郡，賜爵高平男。卒。
</p>
<p class="em2" id="p83"><a class="gg-link" href="#p83" onclick="return changeColor(this);"></a>
範子雋，字穎超，早有學。少孤，事祖母以孝聞。性溫和廉讓，爲州里所稱。太和中，襲爵。歷位都水使者。宣武崩，領軍于忠矯擅威刑，雋與左僕射郭祚昏嫁，故亦同時遇害。臨終，訴枉於尚書元欽，欽知而不敢申理。雋歎曰：「吾一生爲善，未蒙善報；常不爲惡，今爲惡終。悠悠蒼天，抱直無訴！」時人咸怨傷焉。熙平元年，追贈洛州刺史，諡曰貞。子子粲。
</p>
<p class="em2" id="p84"><a class="gg-link" href="#p84" onclick="return changeColor(this);"></a>
子粲字暉茂。齊王蕭寶夤爲雍州刺史，引爲府主簿，轉錄事參軍。及寶夤反，子粲與弟子爽執志不從，相率逃免。雍州平，賜爵長安子。普泰中，累遷中書侍郎。孝武帝入關，子粲歷行臺左丞、南汾州刺史。少弟道諧爲鎮城都督。元象中，齊神武命將出討，子粲及道諧俱被獲，送於晉陽。子粲累遷南兗州刺史。齊天保初，封西僰縣男。後卒於豫州刺史，諡曰忠。
</p>
<p class="em2" id="p85"><a class="gg-link" href="#p85" onclick="return changeColor(this);"></a>
子粲兄弟十三人，並有孝行，居父喪，毀瘠過禮。既葬，廬於墓側，負土成墳。弟榮亮最知名。
</p>
<p class="em2" id="p86"><a class="gg-link" href="#p86" onclick="return changeColor(this);"></a>
榮亮字子昱。博學有文才，德行仁孝，爲時所重。歷諫議大夫、衛大將軍。卒，贈河州刺史。子綱，字世紀，有操行，才學見稱，領袖本州，調爲中正。開皇中，位趙州長史。有子文宗、文英，並知名。
</p>
<p class="em2" id="p87"><a class="gg-link" href="#p87" onclick="return changeColor(this);"></a>
閬從叔道福。父羆，爲苻堅丞相王猛所器重，以女妻焉。仕堅爲東海太守。堅滅，奔江左，仕宋爲秦州刺史。
</p>
<p class="em2" id="p88"><a class="gg-link" href="#p88" onclick="return changeColor(this);"></a>
道福有志略，仕宋位盱眙、南沛二郡太守，領鎮北府錄事參軍。與徐州刺史薛安都謀擁州內附，賜爵高密侯，因家彭城。卒，贈兗州刺史，諡曰簡。
</p>
<p class="em2" id="p89"><a class="gg-link" href="#p89" onclick="return changeColor(this);"></a>
子欣宗，以歸國勳，別賜爵杜縣侯。歷位太中大夫、行幽州事。卒，贈南兗州刺史，諡曰簡。<span class="jiaozhusup">按其父諡簡，不應父子同諡，疑此三字衍。</span>
</p>
<p class="em2" id="p90"><a class="gg-link" href="#p90" onclick="return changeColor(this);"></a>
閬從子崇，字洪基。父肅，字道壽，隨劉義真度江，位豫州刺史。
</p>
<p class="em2" id="p91"><a class="gg-link" href="#p91" onclick="return changeColor(this);"></a>
崇年十歲，父卒，母鄭氏攜以入魏，因寓居河、洛。少爲舅兗州刺史鄭羲所器賞。位司徒從事中郎。孝文納其女爲充華嬪，除南潁川太守。不好發擿細事，恒云：「何用小察，以傷大道？」吏人感之，郡中大安。帝聞而嘉賞，賜帛二百匹。遷洛，以崇爲司州中正。尋除咸陽王禧開府從事中郎，復爲河南邑中正。崇頻居衡品，以平直見稱。出爲鄉郡太守，更滿應代，吏人詣闕乞留，復延三年。後卒。
</p>
<p class="em2" id="p92"><a class="gg-link" href="#p92" onclick="return changeColor(this);"></a>
子猷之，釋褐奉朝請，轉給事中、步兵校尉，稍遷前、後將軍，<span class="jiaozhusup">魏書卷四五韋閬傳無「後」字。</span>太中大夫，卒。
</p>
<p class="em2" id="p93"><a class="gg-link" href="#p93" onclick="return changeColor(this);"></a>
猷之弟休之，貞和自守，未嘗言行忤物。歷位給事中、河南邑中正、安西將軍、光祿大夫。卒。子道建、道儒。
</p>
<p class="em2" id="p94"><a class="gg-link" href="#p94" onclick="return changeColor(this);"></a>
閬族弟珍，字靈智，孝文賜名焉。父子尚，字文叔。位樂安王良安西府從事中郎。卒，贈雍州刺史。
</p>
<p class="em2" id="p95"><a class="gg-link" href="#p95" onclick="return changeColor(this);"></a>
珍少有志操，歷位尚書南部郎。孝文初，蠻首桓誕歸款，朝廷思安邊之略，以誕爲東荊州刺史，令珍爲使，與誕招慰蠻左。珍至桐柏山，窮淮源，宣揚恩澤，莫不懷附。淮源舊有祠堂，蠻俗恒用人祭之。珍乃曉告曰：「天地明靈，即人之父母，豈有父母，甘子肉味？自今宜悉以酒脯代用。」群蠻從約，自此而改。凡所招降七萬餘戶，置郡縣而還。以奉使稱旨，賜爵霸城子。
</p>
<p class="em2" id="p96"><a class="gg-link" href="#p96" onclick="return changeColor(this);"></a>
後以軍功，進爵爲侯。累遷顯武將軍、郢州刺史。所在有聲績，朝廷嘉之，遷龍驤將軍，賜驊騮二匹，帛五十匹，穀三百斛。珍乃召集州內孤貧者，謂曰：「天子謂我能撫綏卿等，故賜以穀帛，吾何敢獨當。」遂以所賜，悉分與之。
</p>
<p class="em2" id="p97"><a class="gg-link" href="#p97" onclick="return changeColor(this);"></a>
尋轉荊州刺史。與尚書盧陽烏征赭陽，爲齊將垣歷生、蔡道恭所敗，<span class="jiaozhusup">魏書「恭」作「貴」。按南齊書卷五七魏虜傳亦作「貴」，此作「恭」誤。</span>免歸鄉里。臨別，謂陽烏曰：「主上聖明，志吞吳會。用兵機要，在於上流。若有事荊楚，恐老夫復不得停耳。」後車駕征鄧沔，復起珍爲中軍大將軍、彭城王勰長史。鄧沔既平，試守魯陽郡。孝文復南伐，路經珍郡，加中壘將軍，正太守。珍從至清水，<span class="jiaozhusup">魏書「清」作「濟」。按孝文此次南伐，是進攻南陽。由魯陽到南陽，途中無清水，亦無濟水。隋書地理志中，淯陽郡武川縣有淯水。魏書地形志荊州有北清郡，錢大昕以爲是北淯之訛。疑此「清」亦是「淯」之誤。</span>帝曰：「朕頃戎車再駕，卿恒翼務中軍。今日之舉，亦欲引卿同行，但三鵶嶮要，非卿無以守也。」因敕還。及孝文崩於行宮，祕匿而還，至珍郡，始發大諱。
</p>
<p class="em2" id="p98"><a class="gg-link" href="#p98" onclick="return changeColor(this);"></a>
還，除中散大夫，尋加鎮遠將軍、太尉諮議參軍。卒，贈本將軍、青州刺史，諡曰懿。
</p>
<p class="em2" id="p99"><a class="gg-link" href="#p99" onclick="return changeColor(this);"></a>
長子纘，字遵彥。年十三，補中書學生。聰敏明辯，爲博士李彪所稱。再遷侍御中散。孝文每與德學沙門談論往復，纘掌綴錄，無所遺漏，頗見知賞。累遷長兼尚書左丞。壽春內附，尚書令王肅出鎮揚州，請纘行，爲州長史。加平遠將軍，帶梁郡太守。肅薨，敕纘行州事。任城王澄代肅爲州，復啟纘爲長史。澄出征之後，梁將姜慶真乘虛攻襲，遂據外郭。雖尋克復，纘坐免官。卒。
</p>
<p class="em2" id="p100"><a class="gg-link" href="#p100" onclick="return changeColor(this);"></a>
纘弟彧，字遵慶，亦有學識。解褐奉朝請，稍遷平遠將軍、東豫州刺史。綏懷蠻左，頗得其心。蠻酋田益宗子魯生、魯賢先叛父南入，數爲寇掠。自彧至州，魯生等咸牋啟修敬，不復爲害。彧以蠻俗不識禮儀，乃立太學，選諸郡生徒於州總教。又於城北置崇武館以習武焉。州境清肅。罷還，遇大將軍、京兆王繼西征，請爲長史。尋以本官兼尚書，爲豳、夏行臺，以功封陰盤縣男。卒，贈撫軍將軍、雍州刺史，諡曰文。
</p>
<p class="em2" id="p101"><a class="gg-link" href="#p101" onclick="return changeColor(this);"></a>
子彪襲。孝莊末，爲藍田太守，因仕關西。
</p>
<p class="em2" id="p102"><a class="gg-link" href="#p102" onclick="return changeColor(this);"></a>
彪弟融，以軍功賜爵長安伯。稍遷大司馬開府司馬。融娶司農卿趙郡李瑾女，疑其妻與章武王景哲姦通，乃刺殺之。懼，亦自殺。
</p>
<p class="em2" id="p103"><a class="gg-link" href="#p103" onclick="return changeColor(this);"></a>
彧弟朏，<span class="jiaozhusup">諸本脫「彧」字，據魏書補。</span>字遵顯，少有志業。年十八，辟州主簿。時屬歲儉，朏以家粟造粥，以飼飢人，所活甚眾。解褐太學博士。稍遷右軍將軍，爲荊、郢和糴大使。南郢州刺史田夷啟稱朏父珍往任荊州，恩洽夷夏，乞朏充南道別將，領荊州驍勇，共爲腹背。詔從之。未幾，行南荊州事。遷東徐州刺史。梁遣其郢州刺史田粗憘率眾來寇，朏於石羊岡破斬之，以功封杜縣子。卒於州，贈侍中、雍州刺史，<span class="jiaozhusup">諸本脫「州贈」二字，據魏書補。</span>諡曰宣。
</p>
<p class="em2" id="p104"><a class="gg-link" href="#p104" onclick="return changeColor(this);"></a>
長子鴻，字道衍，頗有幹用，累遷中書舍人。天平三年，坐漏泄，賜死於家。
</p>
<p class="em2" id="p105"><a class="gg-link" href="#p105" onclick="return changeColor(this);"></a>
杜銓字士衡，京兆人，晉征南將軍預五世孫也。祖冑，苻堅太尉長史。父嶷，慕容垂祕書監，仍僑居趙郡。
</p>
<p class="em2" id="p106"><a class="gg-link" href="#p106" onclick="return changeColor(this);"></a>
銓學涉，有長者風，與盧玄、高允等同被徵爲中書博士。初，密太后父豹喪在濮陽，太武欲令迎葬於鄴，謂司徒崔浩曰：「天下諸杜，何處望高？朕今方改葬外祖，意欲取杜中長老一人，以爲宗正，令營護凶事。」浩曰：「京兆爲美。中書博士杜銓，其家今在趙郡，是杜預後，於今爲諸杜最。」密召見，銓器貌瑰雅，太武感悅，謂浩曰：「此真吾所欲也。」以爲宗正，令與杜超子道生送豹喪柩，致葬鄴南。銓遂與超如親。超謂銓曰：「既是宗近，何緣僑居趙郡？」乃延引同屬魏郡。再遷中書侍郎，賜爵新豐侯。卒，贈相州刺史、魏縣侯，諡曰宣。
</p>
<p class="em2" id="p107"><a class="gg-link" href="#p107" onclick="return changeColor(this);"></a>
子振，字季元。舉秀才，卒於中書博士。
</p>
<p class="em2" id="p108"><a class="gg-link" href="#p108" onclick="return changeColor(this);"></a>
振子遇，字慶期，位尚書起部郎。竊官材瓦起立私宅，清論鄙之。卒於河東太守，贈都官尚書、豫州刺史，諡曰惠。
</p>
<p class="em2" id="p109"><a class="gg-link" href="#p109" onclick="return changeColor(this);"></a>
銓族孫景，字宣明，學通經史。州府交辟，不就。
</p>
<p class="em2" id="p110"><a class="gg-link" href="#p110" onclick="return changeColor(this);"></a>
景子裕，字慶延，雖官非貴仕，而文學相傳。仕齊，位止樂陵令。齊亡，退居教授，終于家。
</p>
<p class="em2" id="p111"><a class="gg-link" href="#p111" onclick="return changeColor(this);"></a>
子正玄，字知禮，少傳家業，耽志經史。隋開皇十五年，舉秀才，試策高第。曹司以策過左僕射楊素，怒曰：「周孔更生，尚不得爲秀才，刺史何忽妄舉此人？可附下考。」乃以策抵地，不視。時海內唯正玄一人應秀才，餘常貢者，隨例銓注訖，正玄獨不得進止。曹司以選期將盡，重以啟素。素志在試退正玄，乃手題使擬司馬相如上林賦、王褒聖主得賢臣頌、班固燕然山銘、張載劍閣銘、白鸚鵡賦，曰：「我不能爲君住宿，可至未時令就。」正玄及時並了。素讀數遍，大驚曰：「誠好秀才！」命曹司錄奏。屬吏部選期已過，注色令還。期年重集，素謂曹司曰：「秀才杜正玄至。」又試官人有奇器<span class="jiazhu">闕</span>並立成，文不加點。素大嗟之，命吏部優敘。曹司以擬長寧王記室參軍。時素情背曹官，及見，曰：「小王不盡其才也。」晉王廣方鎮揚州，妙選府僚，乃以正玄爲晉王府參軍。後豫章王鎮揚州，又爲豫章王記室。卒。
</p>
<p class="em2" id="p112"><a class="gg-link" href="#p112" onclick="return changeColor(this);"></a>
正玄弟正藏，字爲善，亦好學，善屬文。開皇十六年，舉秀才。時蘇威監選，試擬賈誼過秦論及尚書湯誓、匠人箴、連理樹賦、几賦、弓銘，應時並就，又無點竄。時射策甲第者合奏，曹司難爲別奏，抑爲乙科。正藏訴屈，威怒，改爲丙第，授純州行參軍。遷梁郡下邑縣正。大業中，與劉炫同以學業該通，應詔被舉。時正藏弟正儀貢充進士，正倫爲秀才，兄弟三人同時應命，當世嗟美之。著作郎王劭奏追修史，司隸大夫薛道衡奏擬從事，<span class="jiaozhusup">各本「隸」作「穀」，宋本作「隸」。按本書卷三六薛道衡傳作司隸大夫。司隸大夫隋煬帝大業三年置，所屬有從事。見隋書卷二八百官志。今從宋本。</span>並以見任且放還。九年，從駕征遼，爲夫餘道行軍長史。還至涿郡，卒。
</p>
<p class="em2" id="p113"><a class="gg-link" href="#p113" onclick="return changeColor(this);"></a>
正藏爲文迅速，有如宿構。曾令數人並執紙筆，各題一文，正藏口授俱成，皆有文理。爲當時所異。又爲文軌二十卷，論爲文體則，甚有條貫。後生寶而行之，多資以解褐，大行於世，謂之杜家新書云。
</p>
<p class="em2" id="p114"><a class="gg-link" href="#p114" onclick="return changeColor(this);"></a>
論曰：宋隱操行貞白，遺略榮名，宣、愔並保退素，咸見徵辟，可謂德門者矣。義和以才度見知，跡參顧命，拔萃出類，當有以哉！無子之歎，豈徒羊舌！宗祀不亡，蓋其幸也。翻剛鯁自立，猛而斷務。世良昆季，雅有家風。道謨卜筮取達，季良累於學淺。刁雍才識恢遠，著聲立事，禮遇優隆，世有人爵，堂構之義也。辛、韋不殞門風。杜銓所在爲重。正玄難兄難弟，信爲美哉！
</p>
<br/>
</div></body></html>